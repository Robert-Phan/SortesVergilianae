<?xml version="1.0" encoding="UTF-8"?>
<TEI.2><text><body><div1 type="Book" n="1" org="uniform" sample="complete">
<milestone ed="p" n="1" unit="card"/>
<l>Arma virumque cano, Troiae qui primus ab oris</l>
<l>Italiam, fato profugus, Laviniaque venit</l>
<l>litora, multum ille et terris iactatus et alto</l>
<l>vi superum saevae memorem Iunonis ob iram;</l>
<l n="5">multa quoque et bello passus, dum conderet urbem,</l>
<l>inferretque deos Latio, genus unde Latinum,</l>
<l>Albanique patres, atque altae moenia Romae.</l>
<milestone ed="p" n="8" unit="card"/>
<l>Musa, mihi causas memora, quo numine laeso,</l>
<l>quidve dolens, regina deum tot volvere casus</l>
<l n="10">insignem pietate virum, tot adire labores</l>
<l>impulerit. Tantaene animis caelestibus irae?</l>
<milestone ed="p" n="12" unit="card"/>
<l>Urbs antiqua fuit, Tyrii tenuere coloni,</l>
<l>Karthago, Italiam contra Tiberinaque longe</l>
<l>ostia, dives opum studiisque asperrima belli;</l>
<l n="15">quam Iuno fertur terris magis omnibus unam</l>
<l>posthabita coluisse Samo; hic illius arma,</l>
<l>hic currus fuit; hoc regnum dea gentibus esse,</l>
<l>si qua fata sinant, iam tum tenditque fovetque.</l>
<l>Progeniem sed enim Troiano a sanguine duci</l>
<l n="20">audierat, Tyrias olim quae verteret arces;</l>
<l>hinc populum late regem belloque superbum</l>
<l>venturum excidio Libyae: sic volvere Parcas.</l>
<l>Id metuens, veterisque memor Saturnia belli,</l>
<l>prima quod ad Troiam pro caris gesserat Argis—</l>
<l n="25">necdum etiam causae irarum saevique dolores</l>
<l>exciderant animo: manet alta mente repostum</l>
<l>iudicium Paridis spretaeque iniuria formae,</l>
<l>et genus invisum, et rapti Ganymedis honores.</l>
<l>His accensa super, iactatos aequore toto</l>
<l n="30">Troas, reliquias Danaum atque immitis Achilli,</l>
<l>arcebat longe Latio, multosque per annos</l>
<l>errabant, acti fatis, maria omnia circum.</l>
<l>Tantae molis erat Romanam condere gentem!</l>
<milestone ed="p" n="34" unit="card"/>
<l>Vix e conspectu Siculae telluris in altum</l>
<l n="35">vela dabant laeti, et spumas salis aere ruebant,</l>
<l>cum Iuno, aeternum servans sub pectore volnus,</l>
<l>haec secum: “Mene incepto desistere victam,</l>
<l>nec posse Italia Teucrorum avertere regem?</l>
<l>Quippe vetor fatis. Pallasne exurere classem</l>
<l n="40">Argivum atque ipsos potuit submergere ponto,</l>
<l>unius ob noxam et furias Aiacis Oilei?</l>
<l>Ipsa, Iovis rapidum iaculata e nubibus ignem,</l>
<l>disiecitque rates evertitque aequora ventis,</l>
<l>illum expirantem transfixo pectore flammas</l>
<l n="45">turbine corripuit scopuloque infixit acuto.</l>
<l>Ast ego, quae divom incedo regina, Iovisque</l>
<l>et soror et coniunx, una cum gente tot annos</l>
<l>bella gero!  Et quisquam numen Iunonis adoret</l>
<l>praeterea, aut supplex aris imponet honorem?”</l>
<milestone ed="p" n="50" unit="card"/>
<l n="50">Talia flammato secum dea corde volutans</l>
<l>nimborum in patriam, loca feta furentibus austris,</l>
<l>Aeoliam venit. Hic vasto rex Aeolus antro</l>
<l>luctantes ventos tempestatesque sonoras</l>
<l>imperio premit ac vinclis et carcere frenat.</l>
<l n="55">Illi indignantes magno cum murmure montis</l>
<l>circum claustra fremunt; celsa sedet Aeolus arce</l>
<l>sceptra tenens, mollitque animos et temperat iras.</l>
<l>Ni faciat, maria ac terras caelumque profundum</l>
<l>quippe ferant rapidi secum verrantque per auras.</l>
<l n="60">Sed pater omnipotens speluncis abdidit atris,</l>
<l>hoc metuens, molemque et montis insuper altos</l>
<l>imposuit, regemque dedit, qui foedere certo</l>
<l>et premere et laxas sciret dare iussus habenas.</l>
<l>Ad quem tum Iuno supplex his vocibus usa est:</l>
<milestone ed="p" n="65" unit="card"/>
<l n="65">“Aeole, namque tibi divom pater atque hominum rex</l>
<l>et mulcere dedit fluctus et tollere vento,</l>
<l>gens inimica mihi Tyrrhenum navigat aequor,</l>
<l>Ilium in Italiam portans victosque Penates:</l>
<l>incute vim ventis submersasque obrue puppes,</l>
<l n="70">aut age diversos et disiice corpora ponto.</l>
<l>Sunt mihi bis septem praestanti corpore nymphae,</l>
<l>quarum quae forma pulcherrima Deiopea,</l>
<l>conubio iungam stabili propriamque dicabo,</l>
<l>omnis ut tecum meritis pro talibus annos</l>
<l n="75">exigat, et pulchra faciat te prole parentem.”</l>
<milestone ed="p" n="76" unit="card"/>
<l>Aeolus haec contra: “Tuus, O regina, quid optes</l>
<l>explorare labor; mihi iussa capessere fas est.</l>
<l>Tu mihi, quodcumque hoc regni, tu sceptra Iovemque</l>
<l>concilias, tu das epulis accumbere divom,</l>
<l n="80">nimborumque facis tempestatumque potentem.”</l>
<milestone ed="p" n="81" unit="card"/>
<l>Haec ubi dicta, cavum conversa cuspide montem</l>
<l>impulit in latus: ac venti, velut agmine facto,</l>
<l>qua data porta, ruunt et terras turbine perflant.</l>
<l>Incubuere mari, totumque a sedibus imis</l>
<l n="85">una Eurusque Notusque ruunt creberque procellis</l>
<l>Africus, et vastos volvunt ad litora fluctus.</l>
<l>Insequitur clamorque virum stridorque rudentum.</l>
<l>Eripiunt subito nubes caelumque diemque</l>
<l>Teucrorum ex oculis; ponto nox incubat atra.</l>
<l n="90">Intonuere poli, et crebris micat ignibus aether,</l>
<l>praesentemque viris intentant omnia mortem.</l>
<l>Extemplo Aeneae solvuntur frigore membra:</l>
<l>ingemit, et duplicis tendens ad sidera palmas</l>
<l>talia voce refert: “O terque quaterque beati,</l>
<l n="95">quis ante ora patrum Troiae sub moenibus altis</l>
<l>contigit oppetere! O Danaum fortissime gentis</l>
<l>Tydide! Mene Iliacis occumbere campis</l>
<l>non potuisse, tuaque animam hanc effundere dextra,</l>
<l>saevus ubi Aeacidae telo iacet Hector, ubi ingens</l>
<l n="100">Sarpedon, ubi tot Simois correpta sub undis</l>
<l>scuta virum galeasque et fortia corpora volvit?”</l>
<milestone ed="p" n="102" unit="card"/>
<l>Talia iactanti stridens Aquilone procella</l>
<l>velum adversa ferit, fluctusque ad sidera tollit.</l>
<l>Franguntur remi; tum prora avertit, et undis</l>
<l n="105">dat latus; insequitur cumulo praeruptus aquae mons.</l>
<l>Hi summo in fluctu pendent; his unda dehiscens</l>
<l>terram inter fluctus aperit; furit aestus harenis.</l>
<l>Tris Notus abreptas in saxa latentia torquet—</l>
<l>saxa vocant Itali mediis quae in fluctibus aras—</l>
<l n="110">dorsum immane mari summo; tris Eurus ab alto</l>
<l>in brevia et Syrtis urguet, miserabile visu,</l>
<l>inliditque vadis atque aggere cingit harenae.</l>
<l>Unam, quae Lycios fidumque vehebat Oronten,</l>
<l>ipsius ante oculos ingens a vertice pontus</l>
<l n="115">in puppim ferit: excutitur pronusque magister</l>
<l>volvitur in caput; ast illam ter fluctus ibidem</l>
<l>torquet agens circum, et rapidus vorat aequore vortex.</l>
<l>Adparent rari nantes in gurgite vasto,</l>
<l>arma virum, tabulaeque, et Troia gaza per undas.</l>
<l n="120">Iam validam Ilionei navem, iam fortis Achati,</l>
<l>et qua vectus Abas, et qua grandaevus Aletes,</l>
<l>vicit hiems; laxis laterum compagibus omnes</l>
<l>accipiunt inimicum imbrem, rimisque fatiscunt.</l>
<milestone ed="p" n="124" unit="card"/>
<l>Interea magno misceri murmure pontum,</l>
<l n="125">emissamque hiemem sensit Neptunus, et imis</l>
<l>stagna refusa vadis, graviter commotus; et alto</l>
<l>prospiciens, summa placidum caput extulit unda.</l>
<l>Disiectam Aeneae, toto videt aequore classem,</l>
<l>fluctibus oppressos Troas caelique ruina,</l>
<l n="130">nec latuere doli fratrem Iunonis et irae.</l>
<l>Eurum ad se Zephyrumque vocat, dehinc talia fatur:</l>
<milestone ed="p" n="132" unit="card"/>
<l>“Tantane vos generis tenuit fiducia vestri?</l>
<l>Iam caelum terramque meo sine numine, venti,</l>
<l>miscere, et tantas audetis tollere moles?</l>
<l n="135">Quos ego—sed motos praestat componere fluctus.</l>
<l>Post mihi non simili poena commissa luetis.</l>
<l>Maturate fugam, regique haec dicite vestro:</l>
<l>non illi imperium pelagi saevumque tridentem,</l>
<l>sed mihi sorte datum. Tenet ille immania saxa,</l>
<l n="140">vestras, Eure, domos; illa se iactet in aula</l>
<l>Aeolus, et clauso ventorum carcere regnet.”</l>
<milestone ed="p" n="142" unit="card"/>
<l>Sic ait, et dicto citius tumida aequora placat,</l>
<l>collectasque fugat nubes, solemque reducit.</l>
<l>Cymothoe simul et Triton adnixus acuto</l>
<l n="145">detrudunt navis scopulo; levat ipse tridenti;</l>
<l>et vastas aperit syrtis, et temperat aequor,</l>
<l>atque rotis summas levibus perlabitur undas.</l>
<l>Ac veluti magno in populo cum saepe coorta est</l>
<l>seditio, saevitque animis ignobile volgus,</l>
<l n="150">iamque faces et saxa volant—furor arma ministrat;</l>
<l>tum, pietate gravem ac meritis si forte virum quem</l>
<l>conspexere, silent, arrectisque auribus adstant;</l>
<l>ille regit dictis animos, et pectora mulcet,—</l>
<l>sic cunctus pelagi cecidit fragor, aequora postquam</l>
<l n="155">prospiciens genitor caeloque invectus aperto</l>
<l>flectit equos, curruque volans dat lora secundo.</l>
<milestone ed="p" n="157" unit="card"/>
<l>Defessi Aeneadae, quae proxima litora, cursu</l>
<l>contendunt petere, et Libyae vertuntur ad oras.</l>
<l>Est in secessu longo locus: insula portum</l>
<l n="160">efficit obiectu laterum, quibus omnis ab alto</l>
<l>frangitur inque sinus scindit sese unda reductos.</l>
<l>Hinc atque hinc vastae rupes geminique minantur</l>
<l>in caelum scopuli, quorum sub vertice late</l>
<l>aequora tuta silent; tum silvis scaena coruscis</l>
<l n="165">desuper horrentique atrum nemus imminet umbra.</l>
<l>Fronte sub adversa scopulis pendentibus antrum,</l>
<l>intus aquae dulces vivoque sedilia saxo,</l>
<l>nympharum domus: hic fessas non vincula navis</l>
<l>ulla tenent, unco non alligat ancora morsu.</l>
<l n="170">Huc septem Aeneas collectis navibus omni</l>
<l>ex numero subit; ac magno telluris amore</l>
<l>egressi optata potiuntur Troes harena,</l>
<l>et sale tabentis artus in litore ponunt.</l>
<l>Ac primum silici scintillam excudit Achates,</l>
<l n="175">succepitque ignem foliis, atque arida circum</l>
<l>nutrimenta dedit, rapuitque in fomite flammam.</l>
<l>Tum Cererem corruptam undis Cerealiaque arma</l>
<l>expediunt fessi rerum, frugesque receptas</l>
<l>et torrere parant flammis et frangere saxo.</l>
<milestone ed="p" n="180" unit="card"/>
<l n="180">Aeneas scopulum interea conscendit, et omnem</l>
<l>prospectum late pelago petit, Anthea si quem</l>
<l>iactatum vento videat Phrygiasque biremis,</l>
<l>aut Capyn, aut celsis in puppibus arma Caici.</l>
<l>Navem in conspectu nullam, tris litore cervos</l>
<l n="185">prospicit errantis; hos tota armenta sequuntur</l>
<l>a tergo, et longum per vallis pascitur agmen.</l>
<l>Constitit hic, arcumque manu celerisque sagittas</l>
<l>corripuit, fidus quae tela gerebat Achates;</l>
<l>ductoresque ipsos primum, capita alta ferentis</l>
<l n="190">cornibus arboreis, sternit, tum volgus, et omnem</l>
<l>miscet agens telis nemora inter frondea turbam;</l>
<l>nec prius absistit, quam septem ingentia victor</l>
<l>corpora fundat humi, et numerum cum navibus aequet.</l>
<l>Hinc portum petit, et socios partitur in omnes.</l>
<l n="195">Vina bonus quae deinde cadis onerarat Acestes</l>
<l>litore Trinacrio dederatque abeuntibus heros,</l>
<l>dividit, et dictis maerentia pectora mulcet:</l>
<milestone ed="p" n="198" unit="card"/>
<l>“O socii—neque enim ignari sumus ante malorum—</l>
<l>O passi graviora, dabit deus his quoque finem.</l>
<l n="200">Vos et Scyllaeam rabiem penitusque sonantis</l>
<l>accestis scopulos, vos et Cyclopea saxa</l>
<l>experti: revocate animos, maestumque timorem</l>
<l>mittite: forsan et haec olim meminisse iuvabit.</l>
<l>Per varios casus, per tot discrimina rerum</l>
<l n="205">tendimus in Latium; sedes ubi fata quietas</l>
<l>ostendunt; illic fas regna resurgere Troiae.</l>
<l>Durate, et vosmet rebus servate secundis.”</l>
<milestone ed="p" n="208" unit="card"/>
<l>Talia voce refert, curisque ingentibus aeger</l>
<l>spem voltu simulat, premit altum corde dolorem.</l>
<l n="210">Illi se praedae accingunt, dapibusque futuris;</l>
<l>tergora deripiunt costis et viscera nudant;</l>
<l>pars in frusta secant veribusque trementia figunt;</l>
<l>litore aena locant alii, flammasque ministrant.</l>
<l>Tum victu revocant vires, fusique per herbam</l>
<l n="215">implentur veteris Bacchi pinguisque ferinae.</l>
<l>Postquam exempta fames epulis mensaeque remotae,</l>
<l>amissos longo socios sermone requirunt,</l>
<l>spemque metumque inter dubii, seu vivere credant,</l>
<l>sive extrema pati nec iam exaudire vocatos.</l>
<l n="220">Praecipue pius Aeneas nunc acris Oronti,</l>
<l>nunc Amyci casum gemit et crudelia secum</l>
<l>fata Lyci, fortemque Gyan, fortemque Cloanthum.</l>
<milestone ed="p" n="223" unit="card"/>
<l>Et iam finis erat, cum Iuppiter aethere summo</l>
<l>despiciens mare velivolum terrasque iacentis</l>
<l n="225">litoraque et latos populos, sic vertice caeli</l>
<l>constitit, et Libyae defixit lumina regnis.</l>
<l>Atque illum talis iactantem pectore curas</l>
<l>tristior et lacrimis oculos suffusa nitentis</l>
<l>adloquitur Venus: “O qui res hominumque deumque</l>
<l n="230">aeternis regis imperiis, et fulmine terres,</l>
<l>quid meus Aeneas in te committere tantum,</l>
<l>quid Troes potuere, quibus, tot funera passis,</l>
<l>cunctus ob Italiam terrarum clauditur orbis?</l>
<l>Certe hinc Romanos olim, volventibus annis,</l>
<l n="235">hinc fore ductores, revocato a sanguine Teucri,</l>
<l>qui mare, qui terras omni dicione tenerent,</l>
<l>pollicitus, quae te, genitor, sententia vertit?</l>
<l>Hoc equidem occasum Troiae tristisque ruinas</l>
<l>solabar, fatis contraria fata rependens;</l>
<l n="240">nunc eadem fortuna viros tot casibus actos</l>
<l>insequitur. Quem das finem, rex magne, laborum?</l>
<l>Antenor potuit, mediis elapsus Achivis,</l>
<l>Illyricos penetrare sinus, atque intima tutus</l>
<l>regna Liburnorum, et fontem superare Timavi,</l>
<l n="245">unde per ora novem vasto cum murmure montis</l>
<l>it mare proruptum et pelago premit arva sonanti.</l>
<l>Hic tamen ille urbem Patavi sedesque locavit</l>
<l>Teucrorum, et genti nomen dedit, armaque fixit</l>
<l>Troia; nunc placida compostus pace quiescit:</l>
<l n="250">nos, tua progenies, caeli quibus adnuis arcem,</l>
<l>navibus (infandum!) amissis, unius ob iram</l>
<l>prodimur atque Italis longe disiungimur oris.</l>
<l>Hic pietatis honos? Sic nos in sceptra reponis?”</l>
<milestone ed="p" n="254" unit="card"/>
<l>Olli subridens hominum sator atque deorum,</l>
<l n="255">voltu, quo caelum tempestatesque serenat,</l>
<l>oscula libavit natae, dehinc talia fatur:</l>
<l>“Parce metu, Cytherea: manent immota tuorum</l>
<l>fata tibi; cernes urbem et promissa Lavini</l>
<l>moenia, sublimemque feres ad sidera caeli</l>
<l n="260">magnanimum Aenean; neque me sententia vertit.</l>
<l>Hic tibi (fabor enim, quando haec te cura remordet,</l>
<l>longius et volvens fatorum arcana movebo)</l>
<l>bellum ingens geret Italia, populosque feroces</l>
<l>contundet, moresque viris et moenia ponet,</l>
<l n="265">tertia dum Latio regnantem viderit aestas,</l>
<l>ternaque transierint Rutulis hiberna subactis.</l>
<l>At puer Ascanius, cui nunc cognomen Iulo</l>
<l>additur,—Ilus erat, dum res stetit Ilia regno,—</l>
<l>triginta magnos volvendis mensibus orbis</l>
<l n="270">imperio explebit, regnumque ab sede Lavini</l>
<l>transferet, et longam multa vi muniet Albam.</l>
<milestone ed="p" n="272" unit="card"/>
<l>Hic iam ter centum totos regnabitur annos</l>
<l>gente sub Hectorea, donec regina sacerdos,</l>
<l>Marte gravis, geminam partu dabit Ilia prolem.</l>
<l n="275">Inde lupae fulvo nutricis tegmine laetus</l>
<l>Romulus excipiet gentem, et Mavortia condet</l>
<l>moenia, Romanosque suo de nomine dicet.</l>
<l>His ego nec metas rerum nec tempora pono;</l>
<l>imperium sine fine dedi. Quin aspera Iuno,</l>
<l n="280">quae mare nunc terrasque metu caelumque fatigat,</l>
<l>consilia in melius referet, mecumque fovebit</l>
<l>Romanos rerum dominos gentemque togatam:</l>
<l>sic placitum. Veniet lustris labentibus aetas,</l>
<l>cum domus Assaraci Phthiam clarasque Mycenas</l>
<l n="285">servitio premet, ac victis dominabitur Argis.</l>
<l>Nascetur pulchra Troianus origine Caesar,</l>
<l>imperium oceano, famam qui terminet astris,—</l>
<l>Iulius, a magno demissum nomen Iulo.</l>
<l>Hunc tu olim caelo, spoliis Orientis onustum,</l>
<l n="290">accipies secura; vocabitur hic quoque votis.</l>
<l>Aspera tum positis mitescent saecula bellis;</l>
<l>cana Fides, et Vesta, Remo cum fratre Quirinus,</l>
<l>iura dabunt; dirae ferro et compagibus artis</l>
<l>claudentur Belli portae; Furor impius intus,</l>
<l n="295">saeva sedens super arma, et centum vinctus aenis</l>
<l>post tergum nodis, fremet horridus ore cruento.”</l>
<milestone ed="p" n="297" unit="card"/>
<l>Haec ait, et Maia genitum demittit ab alto,</l>
<l>ut terrae, utque novae pateant Karthaginis arces</l>
<l>hospitio Teucris, ne fati nescia Dido</l>
<l n="300">finibus arceret: volat ille per aera magnum</l>
<l>remigio alarum, ac Libyae citus adstitit oris.</l>
<l>Et iam iussa facit, ponuntque ferocia Poeni</l>
<l>corda volente deo; in primis regina quietum</l>
<l>accipit in Teucros animum mentemque benignam.</l>
<milestone ed="p" n="305" unit="card"/>
<l n="305">At pius Aeneas, per noctem plurima volvens,</l>
<l>ut primum lux alma data est, exire locosque</l>
<l>explorare novos, quas vento accesserit oras,</l>
<l>qui teneant, nam inculta videt, hominesne feraene,</l>
<l>quaerere constituit, sociisque exacta referre</l>
<l n="310">Classem in convexo nemorum sub rupe cavata</l>
<l>arboribus clausam circum atque horrentibus umbris</l>
<l>occulit; ipse uno graditur comitatus Achate,</l>
<l>bina manu lato crispans hastilia ferro.</l>
<l>Cui mater media sese tulit obvia silva,</l>
<l n="315">virginis os habitumque gerens, et virginis arma</l>
<l>Spartanae, vel qualis equos Threissa fatigat</l>
<l>Harpalyce, volucremque fuga praevertitur Hebrum.</l>
<l>Namque umeris de more habilem suspenderat arcum</l>
<l>venatrix, dederatque comam diffundere ventis,</l>
<l n="320">nuda genu, nodoque sinus collecta fluentis.</l>
<l>Ac prior, “Heus” inquit “iuvenes, monstrate mearum</l>
<l>vidistis si quam hic errantem forte sororum,</l>
<l>succinctam pharetra et maculosae tegmine lyncis,</l>
<l>aut spumantis apri cursum clamore prementem.”</l>
<milestone ed="p" n="325" unit="card"/>
<l n="325">Sic Venus; et Veneris contra sic filius orsus:</l>
<l>“Nulla tuarum audita mihi neque visa sororum—</l>
<l>O quam te memorem, virgo? Namque haud tibi voltus</l>
<l>mortalis, nec vox hominem sonat: O, dea certe—</l>
<l>an Phoebi soror? an nympharum sanguinis una?—</l>
<l n="330">sis felix, nostrumque leves, quaecumque, laborem,</l>
<l>et, quo sub caelo tandem, quibus orbis in oris</l>
<l>iactemur, doceas. Ignari hominumque locorumque</l>
<l>erramus, vento huc vastis et fluctibus acti:</l>
<l>multa tibi ante aras nostra cadet hostia dextra.”</l>
<milestone ed="p" n="335" unit="card"/>
<l n="335">Tum Venus: “Haud equidem tali me dignor honore;</l>
<l>virginibus Tyriis mos est gestare pharetram,</l>
<l>purpureoque alte suras vincire cothurno.</l>
<l>Punica regna vides, Tyrios et Agenoris urbem;</l>
<l>sed fines Libyci, genus intractabile bello.</l>
<l n="340">Imperium Dido Tyria regit urbe profecta,</l>
<l>germanum fugiens. Longa est iniuria, longae</l>
<l>ambages; sed summa sequar fastigia rerum.</l>
<l>“Huic coniunx Sychaeus erat, ditissimus agri</l>
<l>Phoenicum, et magno miserae dilectus amore,</l>
<l n="345">cui pater intactam dederat, primisque iugarat</l>
<l>ominibus. Sed regna Tyri germanus habebat</l>
<l>Pygmalion, scelere ante alios immanior omnes.</l>
<l>Quos inter medius venit furor. Ille Sychaeum</l>
<l>impius ante aras, atque auri caecus amore,</l>
<l n="350">clam ferro incautum superat, securus amorum</l>
<l>germanae; factumque diu celavit, et aegram,</l>
<l>multa malus simulans, vana spe lusit amantem.</l>
<l>Ipsa sed in somnis inhumati venit imago</l>
<l>coniugis, ora modis attollens pallida miris,</l>
<l n="355">crudeles aras traiectaque pectora ferro</l>
<l>nudavit, caecumque domus scelus omne retexit.</l>
<l>Tum celerare fugam patriaque excedere suadet,</l>
<l>auxiliumque viae veteres tellure recludit</l>
<l>thesauros, ignotum argenti pondus et auri.</l>
<l n="360">His commota fugam Dido sociosque parabat:</l>
<l>conveniunt, quibus aut odium crudele tyranni</l>
<l>aut metus acer erat; navis, quae forte paratae,</l>
<l>corripiunt, onerantque auro: portantur avari</l>
<l>Pygmalionis opes pelago; dux femina facti.</l>
<l n="365">Devenere locos, ubi nunc ingentia cernis</l>
<l>moenia surgentemque novae Karthaginis arcem,</l>
<l>mercatique solum, facti de nomine Byrsam,</l>
<l>taurino quantum possent circumdare tergo.</l>
<l>Sed vos qui tandem, quibus aut venistis ab oris,</l>
<l n="370">quove tenetis iter? “Quaerenti talibus ille</l>
<l>suspirans, imoque trahens a pectore vocem:</l>
<milestone ed="p" n="372" unit="card"/>
<l>“O dea, si prima repetens ab origine pergam,</l>
<l>et vacet annalis nostrorum audire laborum,</l>
<l>ante diem clauso componat Vesper Olympo.</l>
<l n="375">Nos Troia antiqua, si vestras forte per auris</l>
<l>Troiae nomen iit, diversa per aequora vectos</l>
<l>forte sua Libycis tempestas adpulit oris.</l>
<l>Sum pius Aeneas, raptos qui ex hoste Penates</l>
<l>classe veho mecum, fama super aethera notus.</l>
<l n="380">Italiam quaero patriam et genus ab Iove summo.</l>
<l>Bis denis Phrygium conscendi navibus aequor,</l>
<l>matre dea monstrante viam, data fata secutus;</l>
<l>vix septem convolsae undis Euroque supersunt.</l>
<l>Ipse ignotus, egens, Libyae deserta peragro,</l>
<l n="385">Europa atque Asia pulsus.” Nec plura querentem</l>
<l>passa Venus medio sic interfata dolore est:</l>
<milestone ed="p" n="387" unit="card"/>
<l>“Quisquis es, haud, credo, invisus caelestibus auras</l>
<l>vitalis carpis, Tyriam qui adveneris urbem.</l>
<l>Perge modo, atque hinc te reginae ad limina perfer,</l>
<l n="390">Namque tibi reduces socios classemque relatam</l>
<l>nuntio, et in tutum versis aquilonibus actam,</l>
<l>ni frustra augurium vani docuere parentes.</l>
<l>Aspice bis senos laetantis agmine cycnos,</l>
<l>aetheria quos lapsa plaga Iovis ales aperto</l>
<l n="395">turbabat caelo; nunc terras ordine longo</l>
<l>aut capere, aut captas iam despectare videntur:</l>
<l>ut reduces illi ludunt stridentibus alis,</l>
<l>et coetu cinxere polum, cantusque dedere,</l>
<l>haud aliter puppesque tuae pubesque tuorum</l>
<l n="400">aut portum tenet aut pleno subit ostia velo.</l>
<l>Perge modo, et, qua te ducit via, dirige gressum.”</l>
<milestone ed="p" n="402" unit="card"/>
<l>Dixit, et avertens rosea cervice refulsit,</l>
<l>ambrosiaeque comae divinum vertice odorem</l>
<l>spiravere, pedes vestis defluxit ad imos,</l>
<l n="405">et vera incessu patuit dea. Ille ubi matrem</l>
<l>adgnovit, tali fugientem est voce secutus:</l>
<l>“Quid natum totiens, crudelis tu quoque, falsis</l>
<l>ludis imaginibus? Cur dextrae iungere dextram</l>
<l>non datur, ac veras audire et reddere voces?”</l>
<l n="410">Talibus incusat, gressumque ad moenia tendit:</l>
<l>at Venus obscuro gradientes aere saepsit,</l>
<l>et multo nebulae circum dea fudit amictu,</l>
<l>cernere ne quis eos, neu quis contingere posset,</l>
<l>molirive moram, aut veniendi poscere causas.</l>
<l n="415">Ipsa Paphum sublimis abit, sedesque revisit</l>
<l>laeta suas, ubi templum illi, centumque Sabaeo</l>
<l>ture calent arae, sertisque recentibus halant.</l>
<milestone ed="p" n="418" unit="card"/>
<l>Corripuere viam interea, qua semita monstrat.</l>
<l>Iamque ascendebant collem, qui plurimus urbi</l>
<l n="420">imminet, adversasque adspectat desuper arces.</l>
<l>Miratur molem Aeneas, magalia quondam,</l>
<l>miratur portas strepitumque et strata viarum.</l>
<l>Instant ardentes Tyrii pars ducere muros,</l>
<l>molirique arcem et manibus subvolvere saxa,</l>
<l n="425">pars optare locum tecto et concludere sulco.</l>
<l><del status="unremarkable">Iura magistratusque legunt sanctumque senatum;</del></l>
<l>hic portus alii effodiunt; hic alta theatris</l>
<l>fundamenta locant alii, immanisque columnas</l>
<l>rupibus excidunt, scaenis decora alta futuris.</l>
<l n="430">Qualis apes aestate nova per florea rura</l>
<l>exercet sub sole labor, cum gentis adultos</l>
<l>educunt fetus, aut cum liquentia mella</l>
<l>stipant et dulci distendunt nectare cellas,</l>
<l>aut onera accipiunt venientum, aut agmine facto</l>
<l n="435">ignavom fucos pecus a praesepibus arcent:</l>
<l>fervet opus, redolentque thymo fragrantia mella.</l>
<l>“O fortunati, quorum iam moenia surgunt!”</l>
<l>Aeneas ait, et fastigia suspicit urbis.</l>
<l>Infert se saeptus nebula, mirabile dictu,</l>
<l n="440">per medios, miscetque viris, neque cernitur ulli.</l>
<milestone ed="p" n="441" unit="card"/>
<l>Lucus in urbe fuit media, laetissimus umbra,</l>
<l>quo primum iactati undis et turbine Poeni</l>
<l>effodere loco signum, quod regia Iuno</l>
<l>monstrarat, caput acris equi; sic nam fore bello</l>
<l n="445">egregiam et facilem victu per saecula gentem.</l>
<l>Hic templum Iunoni ingens Sidonia Dido</l>
<l>condebat, donis opulentum et numine divae,</l>
<l>aerea cui gradibus surgebant limina, nexaeque</l>
<l>aere trabes, foribus cardo stridebat aenis.</l>
<l n="450">Hoc primum in luco nova res oblata timorem</l>
<l>leniit, hic primum Aeneas sperare salutem</l>
<l>ausus, et adflictis melius confidere rebus.</l>
<l>Namque sub ingenti lustrat dum singula templo,</l>
<l>reginam opperiens, dum, quae fortuna sit urbi,</l>
<l n="455">artificumque manus inter se operumque laborem</l>
<l>miratur, videt Iliacas ex ordine pugnas,</l>
<l>bellaque iam fama totum volgata per orbem,</l>
<l>Atridas, Priamumque, et saevum ambobus Achillem.</l>
<l>Constitit, et lacrimans, “Quis iam locus” inquit “Achate,</l>
<l n="460">quae regio in terris nostri non plena laboris?</l>
<l>En Priamus! Sunt hic etiam sua praemia laudi;</l>
<l>sunt lacrimae rerum et mentem mortalia tangunt.</l>
<l>Solve metus; feret haec aliquam tibi fama salutem.”</l>
<milestone ed="p" n="464" unit="card"/>
<l>Sic ait, atque animum pictura pascit inani,</l>
<l n="465">multa gemens, largoque umectat flumine voltum.</l>
<l>Namque videbat, uti bellantes Pergama circum</l>
<l>hac fugerent Graii, premeret Troiana iuventus,</l>
<l>hac Phryges, instaret curru cristatus Achilles.</l>
<l>Nec procul hinc Rhesi niveis tentoria velis</l>
<l n="470">adgnoscit lacrimans, primo quae prodita somno</l>
<l>Tydides multa vastabat caede cruentus,</l>
<l>ardentisque avertit equos in castra, prius quam</l>
<l>pabula gustassent Troiae Xanthumque bibissent.</l>
<l>Parte alia fugiens amissis Troilus armis,</l>
<l n="475">infelix puer atque impar congressus Achilli,</l>
<l>fertur equis, curruque haeret resupinus inani,</l>
<l>lora tenens tamen; huic cervixque comaeque trahuntur</l>
<l>per terram, et versa pulvis inscribitur hasta.</l>
<l>Interea ad templum non aequae Palladis ibant</l>
<l n="480">crinibus Iliades passis peplumque ferebant,</l>
<l>suppliciter tristes et tunsae pectora palmis;</l>
<l>diva solo fixos oculos aversa tenebat.</l>
<l>Ter circum Iliacos raptaverat Hectora muros,</l>
<l>exanimumque auro corpus vendebat Achilles.</l>
<l n="485">Tum vero ingentem gemitum dat pectore ab imo,</l>
<l>ut spolia, ut currus, utque ipsum corpus amici,</l>
<l>tendentemque manus Priamum conspexit inermis.</l>
<l>Se quoque principibus permixtum adgnovit Achivis,</l>
<l>Eoasque acies et nigri Memnonis arma.</l>
<l n="490">Ducit Amazonidum lunatis agmina peltis</l>
<l>Penthesilea furens, mediisque in milibus ardet,</l>
<l>aurea subnectens exsertae cingula mammae,</l>
<l>bellatrix, audetque viris concurrere virgo.</l>
<milestone ed="p" n="494" unit="card"/>
<l>Haec dum Dardanio Aeneae miranda videntur,</l>
<l n="495">dum stupet, obtutuque haeret defixus in uno,</l>
<l>regina ad templum, forma pulcherrima Dido,</l>
<l>incessit magna iuvenum stipante caterva.</l>
<l>Qualis in Eurotae ripis aut per iuga Cynthi</l>
<l>exercet Diana choros, quam mille secutae</l>
<l n="500">hinc atque hinc glomerantur oreades; illa pharetram</l>
<l>fert umero, gradiensque deas supereminet omnis:</l>
<l>Latonae tacitum pertemptant gaudia pectus:</l>
<l>talis erat Dido, talem se laeta ferebat</l>
<l>per medios, instans operi regnisque futuris.</l>
<l n="505">Tum foribus divae, media testudine templi,</l>
<l>saepta armis, solioque alte subnixa resedit.</l>
<l>Iura dabat legesque viris, operumque laborem</l>
<l>partibus aequabat iustis, aut sorte trahebat:</l>
<l>cum subito Aeneas concursu accedere magno</l>
<l n="510">Anthea Sergestumque videt fortemque Cloanthum,</l>
<l>Teucrorumque alios, ater quos aequore turbo</l>
<l>dispulerat penitusque alias avexerat oras.</l>
<l>Obstipuit simul ipse simul perculsus Achates</l>
<l>laetitiaque metuque; avidi coniungere dextras</l>
<l n="515">ardebant; sed res animos incognita turbat.</l>
<l>Dissimulant, et nube cava speculantur amicti,</l>
<l>quae fortuna viris, classem quo litore linquant,</l>
<l>quid veniant; cunctis nam lecti navibus ibant,</l>
<l>orantes veniam, et templum clamore petebant.</l>
<milestone ed="p" n="520" unit="card"/>
<l n="520">Postquam introgressi et coram data copia fandi,</l>
<l>maxumus Ilioneus placido sic pectore coepit:</l>
<l>“O Regina, novam cui condere Iuppiter urbem</l>
<l>iustitiaque dedit gentis frenare superbas,</l>
<l>Troes te miseri, ventis maria omnia vecti,</l>
<l n="525">oramus, prohibe infandos a navibus ignis,</l>
<l>parce pio generi, et propius res aspice nostras.</l>
<l>Non nos aut ferro Libycos populare Penatis</l>
<l>venimus, aut raptas ad litora vertere praedas;</l>
<l>non ea vis animo, nec tanta superbia victis.</l>
<l n="530">Est locus, Hesperiam Grai cognomine dicunt,</l>
<l>terra antiqua, potens armis atque ubere glaebae;</l>
<l>Oenotri coluere viri; nunc fama minores</l>
<l>Italiam dixisse ducis de nomine gentem.</l>
<l>Hic cursus fuit:</l>
<l n="535">cum subito adsurgens fluctu nimbosus Orion</l>
<l>in vada caeca tulit, penitusque procacibus austris</l>
<l>perque undas, superante salo, perque invia saxa</l>
<l>dispulit; huc pauci vestris adnavimus oris.</l>
<l>Quod genus hoc hominum?  Quaeve hunc tam barbara morem</l>
<l n="540">permittit patria? Hospitio prohibemur harenae;</l>
<l>bella cient, primaque vetant consistere terra.</l>
<l>Si genus humanum et mortalia temnitis arma</l>
<l>at sperate deos memores fandi atque nefandi.</l>
<milestone ed="p" n="544" unit="card"/>
<l>“Rex erat Aeneas nobis, quo iustior alter,</l>
<l n="545">nec pietate fuit, nec bello maior et armis.</l>
<l>Quem si fata virum servant, si vescitur aura</l>
<l>aetheria, neque adhuc crudelibus occubat umbris,</l>
<l>non metus; officio nec te certasse priorem</l>
<l>paeniteat. Sunt et Siculis regionibus urbes</l>
<l n="550">arvaque, Troianoque a sanguine clarus Acestes.</l>
<l>Quassatam ventis liceat subducere classem,</l>
<l>et silvis aptare trabes et stringere remos:</l>
<l>si datur Italiam, sociis et rege recepto,</l>
<l>tendere, ut Italiam laeti Latiumque petamus;</l>
<l n="555">sin absumpta salus, et te, pater optume Teucrum,</l>
<l>pontus habet Lybiae, nec spes iam restat Iuli,</l>
<l>at freta Sicaniae saltem sedesque paratas,</l>
<l>unde huc advecti, regemque petamus Acesten.”</l>
<l>Talibus Ilioneus; cuncti simul ore fremebant</l>
<l n="560">Dardanidae.</l>
<milestone ed="p" n="561" unit="card"/>
<l>Tum breviter Dido, voltum demissa, profatur:</l>
<l>“Solvite corde metum, Teucri, secludite curas.</l>
<l>Res dura et regni novitas me talia cogunt</l>
<l>moliri, et late finis custode tueri.</l>
<l n="565">Quis genus Aeneadum, quis Troiae nesciat urbem,</l>
<l>virtutesque virosque, aut tanti incendia belli?</l>
<l>Non obtusa adeo gestamus pectora Poeni,</l>
<l>nec tam aversus equos Tyria Sol iungit ab urbe.</l>
<l>Seu vos Hesperiam magnam Saturniaque arva,</l>
<l n="570">sive Erycis finis regemque optatis Acesten,</l>
<l>auxilio tutos dimittam, opibusque iuvabo.</l>
<l>Voltis et his mecum pariter considere regnis;</l>
<l>urbem quam statuo vestra est, subducite navis;</l>
<l>Tros Tyriusque mihi nullo discrimine agetur.</l>
<l n="575">Atque utinam rex ipse Noto compulsus eodem</l>
<l>adforet Aeneas! Equidem per litora certos</l>
<l>dimittam et Libyae lustrare extrema iubebo,</l>
<l>si quibus eiectus silvis aut urbibus errat.”</l>
<milestone ed="p" n="579" unit="card"/>
<l>His animum arrecti dictis et fortis Achates</l>
<l n="580">et pater Aeneas iamdudum erumpere nubem</l>
<l>ardebant. Prior Aenean compellat Achates:</l>
<l>“Nate dea, quae nunc animo sententia surgit?</l>
<l>omnia tuta vides, classem sociosque receptos.</l>
<l>Unus abest, medio in fluctu quem vidimus ipsi</l>
<l n="585">submersum; dictis respondent cetera matris.”</l>
<l>Vix ea fatus erat, cum circumfusa repente</l>
<l>scindit se nubes et in aethera purgat apertum.</l>
<l>Restitit Aeneas claraque in luce refulsit,</l>
<l>os umerosque deo similis; namque ipsa decoram</l>
<l n="590">caesariem nato genetrix lumenque iuventae</l>
<l>purpureum et laetos oculis adflarat honores:</l>
<l>quale manus addunt ebori decus, aut ubi flavo</l>
<l>argentum Pariusve lapis circumdatur auro.</l>
<l>Tum sic reginam adloquitur, cunctisque repente</l>
<l n="595">improvisus ait: “Coram, quem quaeritis, adsum,</l>
<l>Troius Aeneas, Lybicis ereptus ab undis.</l>
<l>O sola infandos Troiae miserata labores,</l>
<l>quae nos, reliquias Danaum, terraeque marisque</l>
<l>omnibus exhaustos iam casibus, omnium egenos,</l>
<l n="600">urbe, domo, socias, grates persolvere dignas</l>
<l>non opis est nostrae, Dido, nec quicquid ubique est</l>
<l>gentis Dardaniae, magnum quae sparsa per orbem.</l>
<l>Di tibi, si qua pios respectant numina, si quid</l>
<l>usquam iustitia est et mens sibi conscia recti,</l>
<l n="605">praemia digna ferant. Quae te tam laeta tulerunt</l>
<l>saecula? Qui tanti talem genuere parentes?</l>
<l>In freta dum fluvii current, dum montibus umbrae</l>
<l>lustrabunt convexa, polus dum sidera pascet,</l>
<l>semper honos nomenque tuum laudesque manebunt,</l>
<l n="610">quae me cumque vocant terrae.” Sic fatus, amicum</l>
<l>Ilionea petit dextra, laevaque Serestum,</l>
<l>post alios, fortemque Gyan fortemque Cloanthum.</l>
<milestone ed="p" n="613" unit="card"/>
<l>Obstipuit primo aspectu Sidonia Dido,</l>
<l>casu deinde viri tanto, et sic ore locuta est:</l>
<l n="615">“Quis te, nate dea, per tanta pericula casus</l>
<l>insequitur? Quae vis immanibus applicat oris?</l>
<l>Tune ille Aeneas, quem Dardanio Anchisae</l>
<l>alma Venus Phrygii genuit Simoentis ad undam?</l>
<l>Atque equidem Teucrum memini Sidona venire</l>
<l n="620">finibus expulsum patriis, nova regna petentem</l>
<l>auxilio Beli; genitor tum Belus opimam</l>
<l>vastabat Cyprum, et victor dicione tenebat.</l>
<l>Tempore iam ex illo casus mihi cognitus urbis</l>
<l>Troianae nomenque tuum regesque Pelasgi.</l>
<l n="625">Ipse hostis Teucros insigni laude ferebat,</l>
<l>seque ortum antiqua Teucrorum ab stirpe volebat.</l>
<l>Quare agite, O tectis, iuvenes, succedite nostris.</l>
<l>Me quoque per multos similis fortuna labores</l>
<l>iactatam hac demum voluit consistere terra.</l>
<l n="630">Non ignara mali, miseris succurrere disco.”</l>
<l>Sic memorat; simul Aenean in regia ducit</l>
<l>tecta, simul divom templis indicit honorem.</l>
<l>Nec minus interea sociis ad litora mittit</l>
<l>viginti tauros, magnorum horrentia centum</l>
<l n="635">terga suum, pinguis centum cum matribus agnos,</l>
<l>munera laetitiamque dii.</l>
<l>At domus interior regali splendida luxu</l>
<l>instruitur, mediisque parant convivia tectis:</l>
<l>arte laboratae vestes ostroque superbo,</l>
<l n="640">ingens argentum mensis, caelataque in auro</l>
<l>fortia facta patrum, series longissima rerum</l>
<l>per tot ducta viros antiqua ab origine gentis.</l>
<milestone ed="p" n="643" unit="card"/>
<l>Aeneas (neque enim patrius consistere mentem</l>
<l>passus amor) rapidum ad navis praemittit Achaten,</l>
<l n="645">Ascanio ferat haec, ipsumque ad moenia ducat;</l>
<l>omnis in Ascanio cari stat cura parentis.</l>
<l>Munera praeterea, Iliacis erepta ruinis,</l>
<l>ferre iubet, pallam signis auroque rigentem,</l>
<l>et circumtextum croceo velamen acantho,</l>
<l n="650">ornatus Argivae Helenae, quos illa Mycenis,</l>
<l>Pergama cum peteret inconcessosque hymenaeos,</l>
<l>extulerat, matris Ledae mirabile donum:</l>
<l>praeterea sceptrum, Ilione quod gesserat olim,</l>
<l>maxima natarum Priami, colloque monile</l>
<l n="655">bacatum, et duplicem gemmis auroque coronam.</l>
<l>Haec celerans ita ad naves tendebat Achates.</l>
<milestone ed="p" n="657" unit="card"/>
<l>At Cytherea novas artes, nova pectore versat</l>
<l>Consilia, ut faciem mutatus et ora Cupido</l>
<l>pro dulci Ascanio veniat, donisque furentem</l>
<l n="660">incendat reginam, atque ossibus implicet ignem;</l>
<l>quippe domum timet ambiguam Tyriosque bilinguis;</l>
<l>urit atrox Iuno, et sub noctem cura recursat.</l>
<l>Ergo his aligerum dictis adfatur Amorem:</l>
<l>“Nate, meae vires, mea magna potentia solus,</l>
<l n="665">nate, patris summi qui tela Typhoia temnis,</l>
<l>ad te confugio et supplex tua numina posco.</l>
<l>Frater ut Aeneas pelago tuus omnia circum</l>
<l>litora iactetur odiis Iunonis iniquae,</l>
<l>nota tibi, et nostro doluisti saepe dolore.</l>
<l n="670">Hunc Phoenissa tenet Dido blandisque moratur</l>
<l>vocibus; et vereor, quo se Iunonia vertant</l>
<l>hospitia; haud tanto cessabit cardine rerum.</l>
<l>Quocirca capere ante dolis et cingere flamma</l>
<l>reginam meditor, ne quo se numine mutet,</l>
<l n="675">sed magno Aeneae mecum teneatur amore.</l>
<l>Qua facere id possis, nostram nunc accipe mentem.</l>
<l>Regius accitu cari genitoris ad urbem</l>
<l>Sidoniam puer ire parat, mea maxima cura,</l>
<l>dona ferens, pelago et flammis restantia Troiae:</l>
<l n="680">hunc ego sopitum somno super alta Cythera</l>
<l>aut super Idalium sacrata sede recondam,</l>
<l>ne qua scire dolos mediusve occurrere possit.</l>
<l>Tu faciem illius noctem non amplius unam</l>
<l>falle dolo, et notos pueri puer indue voltus,</l>
<l n="685">ut, cum te gremio accipiet laetissima Dido</l>
<l>regalis inter mensas laticemque Lyaeum,</l>
<l>cum dabit amplexus atque oscula dulcia figet,</l>
<l>occultum inspires ignem fallasque veneno.”</l>
<l>Paret Amor dictis carae genetricis, et alas</l>
<l n="690">exuit, et gressu gaudens incedit Iuli.</l>
<l>At Venus Ascanio placidam per membra quietem</l>
<l>inrigat, et fotum gremio dea tollit in altos</l>
<l>Idaliae lucos, ubi mollis amaracus illum</l>
<l>floribus et dulci adspirans complectitur umbra.</l>
<milestone ed="p" n="695" unit="card"/>
<l n="695">Iamque ibat dicto parens et dona Cupido</l>
<l>regia portabat Tyriis, duce laetus Achate.</l>
<l>Cum venit, aulaeis iam se regina superbis</l>
<l>aurea composuit sponda mediamque locavit.</l>
<l>Iam pater Aeneas et iam Troiana iuventus</l>
<l n="700">conveniunt, stratoque super discumbitur ostro.</l>
<l>Dant famuli manibus lymphas, Cereremque canistris</l>
<l>expediunt, tonsisque ferunt mantelia villis.</l>
<l>Quinquaginta intus famulae, quibus ordine longam</l>
<l>cura penum struere, et flammis adolere Penatis;</l>
<l n="705">centum aliae totidemque pares aetate ministri,</l>
<l>qui dapibus mensas onerent et pocula ponant.</l>
<l>Nec non et Tyrii per limina laeta frequentes</l>
<l>convenere, toris iussi discumbere pictis.</l>
<l>Mirantur dona Aeneae, mirantur Iulum</l>
<l n="710">flagrantisque dei voltus simulataque verba,</l>
<l><del status="unremarkable">pallamque et pictum croceo velamen acantho.</del></l>
<l>Praecipue infelix, pesti devota futurae,</l>
<l>expleri mentem nequit ardescitque tuendo</l>
<l>Phoenissa, et pariter puero donisque movetur.</l>
<l n="715">Ille ubi complexu Aeneae colloque pependit</l>
<l>et magnum falsi implevit genitoris amorem,</l>
<l>reginam petit haec oculis, haec pectore toto</l>
<l>haeret et interdum gremio fovet, inscia Dido,</l>
<l>insidat quantus miserae deus; at memor ille</l>
<l n="720">matris Acidaliae paulatim abolere Sychaeum</l>
<l>incipit, et vivo temptat praevertere amore</l>
<l>iam pridem resides animos desuetaque corda.</l>
<milestone ed="p" n="723" unit="card"/>
<l>Postquam prima quies epulis, mensaeque remotae,</l>
<l>crateras magnos statuunt et vina coronant.</l>
<l n="725">Fit strepitus tectis, vocemque per ampla volutant</l>
<l>atria; dependent lychni laquearibus aureis</l>
<l>incensi, et noctem flammis funalia vincunt.</l>
<l>Hic regina gravem gemmis auroque poposcit</l>
<l>implevitque mero pateram, quam Belus et omnes</l>
<l n="730">a Belo soliti; tum facta silentia tectis:</l>
<l>“Iuppiter, hospitibus nam te dare iura loquuntur,</l>
<l>hunc laetum Tyriisque diem Troiaque profectis</l>
<l>esse velis, nostrosque huius meminisse minores.</l>
<l>Adsit laetitiae Bacchus dator, et bona Iuno;</l>
<l n="735">et vos, O, coetum, Tyrii, celebrate faventes.”</l>
<l>Dixit, et in mensam laticum libavit honorem,</l>
<l>primaque, libato, summo tenus attigit ore,</l>
<l>tum Bitiae dedit increpitans; ille impiger hausit</l>
<l>spumantem pateram, et pleno se proluit auro</l>
<l n="740">post alii proceres. Cithara crinitus Iopas</l>
<l>personat aurata, docuit quem maximus Atlas.</l>
<l>Hic canit errantem lunam solisque labores;</l>
<l>unde hominum genus et pecudes; unde imber et ignes;</l>
<l>Arcturum pluviasque Hyadas geminosque Triones;</l>
<l n="745">quid tantum Oceano properent se tinguere soles</l>
<l>hiberni, vel quae tardis mora noctibus obstet.</l>
<l>Ingeminant plausu Tyrii, Troesque sequuntur.</l>
<l>Nec non et vario noctem sermone trahebat</l>
<l>infelix Dido, longumque bibebat amorem,</l>
<l n="750">multa super Priamo rogitans, super Hectore multa;</l>
<l>nunc quibus Aurorae venisset filius armis,</l>
<l>nunc quales Diomedis equi, nunc quantus Achilles.</l>
<l>“Immo age, et a prima dic, hospes, origine nobis</l>
<l>insidias,” inquit, “Danaum, casusque tuorum,</l>
<l n="755">erroresque tuos; nam te iam septima portat</l>
<l>omnibus errantem terris et fluctibus aestas.”</l></div1></body></text></TEI.2>