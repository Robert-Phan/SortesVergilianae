<?xml version="1.0" encoding="UTF-8"?>
<TEI.2><text><body><div1 type="Book" n="11" org="uniform" sample="complete">
<milestone ed="p" n="1" unit="card"/>
<l>Oceanum interea surgens Aurora reliquit:</l>
<l>Aeneas, quamquam et sociis dare tempus humandis</l>
<l>praecipitant curae turbataque funere mens est,</l>
<l>vota deum primo victor solvebat Eoo.</l>
<l n="5">Ingentem quercum decisis undique ramis</l>
<l>constituit tumulo fulgentiaque induit arma,</l>
<l>Mezenti ducis exuvias, tibi, magne, tropaeum,</l>
<l>bellipotens: aptat rorantis sanguine cristas</l>
<l>telaque trunca viri et bis sex thoraca petitum</l>
<l n="10">perfossumque locis clipeumque ex aere sinistrae</l>
<l>subligat atque ensem collo suspendit eburnum.</l>
<l>Tum socios, namque omnis eum stipata tegebat</l>
<l>turba ducum, sic incipiens hortatur ovantis:</l>
<l>“Maxima res effecta, viri; timor omnis abesto,</l>
<l n="15">quod superest: haec sunt spolia et de rege superbo</l>
<l>primitiae, manibusque meis Mezentius hic est.</l>
<l>Nunc iter ad regem nobis murosque Latinos.</l>
<l>Arma parate animis et spe praesumite bellum,</l>
<l>nequa mora ignaros, ubi primum vellere signa</l>
<l n="20">adnuerint superi pubemque educere castris,</l>
<l>impediat segnisve metu sententia tardet.</l>
<l>Interea socios inhumataque corpora terrae</l>
<l>mandemus, qui solus honos Acheronte sub imo est.</l>
<l>Ite,” ait, “egregias animas, quae sanguine nobis</l>
<l n="25">hanc patriam peperere suo, decorate supremis</l>
<l>muneribus, maestamque Evandri primus ad urbem</l>
<l>mittatur Pallas, quem non virtutis egentem</l>
<l>abstulit atra dies et funere mersit acerbo.”</l>
<milestone ed="p" n="29" unit="card"/>
<l>Sic ait inlacrimans recipitque ad limina gressum,</l>
<l n="30">corpus ubi exanimi positum Pallantis Acoetes</l>
<l>servabat senior, qui Parrhasio Evandro</l>
<l>armiger ante fuit, sed non felicibus aeque</l>
<l>tum comes auspiciis caro datus ibat alumno.</l>
<l>Circum omnis famulumque manus Troianaque turba</l>
<l n="35">et maestum Iliades crinem de more solutae.</l>
<l>Ut vero Aeneas foribus sese intulit altis,</l>
<l>ingentem gemitum tunsis ad sidera tollunt</l>
<l>pectoribus, maestoque immugit regia luctu.</l>
<l>Ipse caput nivei fultum Pallantis et ora</l>
<l n="40">ut vidit levique patens in pectore vulnus</l>
<l>cuspidis Ausoniae, lacrimis ita fatur obortis.</l>
<l>“Tene,” inquit, “miserande puer, cum laeta veniret,</l>
<l>invidit Fortuna mihi, ne regna videres</l>
<l>nostra neque ad sedes victor veherere paternas?</l>
<l n="45">Non haec Evandro de te promissa parenti</l>
<l>discedens dederam, cum me complexus euntem</l>
<l>mitteret in magnum imperium metuensque moneret</l>
<l>acris esse viros, cum dura proelia gente.</l>
<l>Et nunc ille quidem spe multum captus inani</l>
<l n="50">fors et vota facit cumulatque altaria donis:</l>
<l>nos iuvenem exanimum et nil iam caelestibus ullis</l>
<l>debentem vano maesti comitamur honore.</l>
<l>Infelix, nati funus crudele videbis!</l>
<l>Hi nostri reditus expectatique triumphi!</l>
<l n="55">Haec mea magna fides! At non, Evandre, pudendis</l>
<l>vulneribus pulsum adspicies nec sospite dirum</l>
<l>optabis nato funus pater. Ei mihi, quantum</l>
<l>praesidium Ausonia et quantum tu perdis, Iule!”</l>
<milestone ed="p" n="59" unit="card"/>
<l>Haec ubi deflevit, tolli miserabile corpus</l>
<l n="60">imperat et toto lectos ex agmine mittit</l>
<l>mille viros, qui supremum comitentur honorem</l>
<l>intersintque patris lacrimis, solacia luctus</l>
<l>exigua ingentis, misero sed debita patri.</l>
<l>Haud segnes alii crates et molle feretrum</l>
<l n="65">arbuteis texunt virgis et vimine querno</l>
<l>exstructosque toros obtentu frondis inumbrant.</l>
<l>Hic iuvenem agresti sublimem stramine ponunt,</l>
<l>qualem virgineo demessum pollice florem</l>
<l>seu mollis violae seu languentis hyacinthi,</l>
<l n="70">cui neque fulgor adhuc necdum sua forma recessit:</l>
<l>non iam mater alit tellus viresque ministrat.</l>
<l>Tum geminas vestes auroque ostroque rigentis</l>
<l>extulit Aeneas, quas illi laeta laborum</l>
<l>ipsa suis quondam manibus Sidonia Dido</l>
<l n="75">fecerat et tenui telas discreverat auro.</l>
<l>Harum unam iuveni supremum maestus honorem</l>
<l>induit arsurasque comas obnubit amictu,</l>
<l>multaque praeterea Laurentis praemia pugnae</l>
<l>aggerat et longo praedam iubet ordine duci.</l>
<l n="80">Addit equos et tela, quibus spoliaverat hostem.</l>
<l>Vinxerat et post terga manus, quos mitteret umbris</l>
<l>inferias, caeso sparsuros sanguine flammas,</l>
<l>indutosque iubet truncos hostilibus armis</l>
<l>ipsos ferre duces inimicaque nomina figi.</l>
<l n="85">Ducitur infelix aevo confectus Acoetes:</l>
<l>pectora nunc foedans pugnis, nunc unguibus ora</l>
<l>sternitur et toto proiectus corpore terrae.~.~.</l>
<l>Ducunt et Rutulo perfusos sanguine currus.</l>
<l>Post bellator equus positis insignibus Aethon</l>
<l n="90">it lacrimans guttisque umectat grandibus ora.</l>
<l>Hastam alii galeamque ferunt, nam cetera Turnus</l>
<l>victor habet. Tum maesta phalanx Teucrique sequuntur</l>
<l>Tyrrhenique omnes et versis Arcades armis.</l>
<l>Postquam omnis longe comitum praecesserat ordo,</l>
<l n="95">substitit Aeneas gemituque haec addidit alto:</l>
<l>“Nos alias hinc ad lacrimas eadem horrida belli</l>
<l>fata vocant: salve aeternum mihi, maxime Palla,</l>
<l>aeternumque vale.” Nec plura effatus ad altos</l>
<l>tendebat muros gressumque in castra ferebat.</l>
<milestone ed="p" n="100" unit="card"/>
<l n="100">Iamque oratores aderant ex urbe Latina,</l>
<l>velati ramis oleae veniamque rogantes:</l>
<l>corpora, per campos ferro quae fusa iacebant,</l>
<l>redderet ac tumulo sineret succedere terrae;</l>
<l>nullum cum victis certamen et aethere cassis;</l>
<l n="105">parceret hospitibus quondam socerisque vocatis.</l>
<l>Quos bonus Aeneas haud aspernanda precantis</l>
<l>prosequitur venia et verbis haec insuper addit:</l>
<l>“Quaenam vos tanto fortuna indigna, Latini,</l>
<l>implicuit bello, qui nos fugiatis amicos?</l>
<l n="110">Pacem me exanimis et Martis sorte peremptis</l>
<l>oratis? Equidem et vivis concedere vellem.</l>
<l>Nec veni, nisi fata locum sedemque dedissent,</l>
<l>nec bellum cum gente gero: rex nostra reliquit</l>
<l>hospitia et Turni potius se credidit armis.</l>
<l n="115">Aequius huic Turnum fuerat se opponere morti.</l>
<l>Si bellum finire manu, si pellere Teucros</l>
<l>apparat, his mecum decuit concurrere telis:</l>
<l>vixet, cui vitam deus aut sua dextra dedisset.</l>
<l>Nunc ite et miseris supponite civibus ignem.”</l>
<l n="120">Dixerat Aeneas. Illi obstipuere silentes</l>
<l>conversique oculos inter se atque ora tenebant.</l>
<milestone ed="p" n="122" unit="card"/>
<l>Tum senior semperque odiis et crimine Drances</l>
<l>infensus iuveni Turno sic ore vicissim</l>
<l>orsa refert: “O fama ingens, ingentior armis</l>
<l n="125">vir Troiane, quibus caelo te laudibus aequem?</l>
<l>Iustitiaene prius mirer belline laborum?</l>
<l>Nos vero haec patriam grati referemus ad urbem</l>
<l>et te, siqua viam dederit fortuna, Latino</l>
<l>iungemus regi: quaerat sibi foedera Turnus.</l>
<l n="130">Quin et fatalis murorum attollere moles</l>
<l>saxaque subvectare umeris Troiana iuvabit.”</l>
<l>Dixerat haec, unoque omnes eadem ore fremebant.</l>
<l>Bis senos pepigere dies et pace sequestra</l>
<l>per silvas Teucri mixtique inpune Latini</l>
<l n="135">erravere iugis.  Ferro sonat alta bipenni</l>
<l>fraxinus, evertunt actas ad sidera pinus,</l>
<l>robora nec cuneis et olentem scindere cedrum</l>
<l>nec plaustris cessant vectare gementibus ornos.</l>
<milestone ed="p" n="139" unit="card"/>
<l>Et iam Fama volans, tanti praenuntia luctus,</l>
<l n="140">Evandrum Evandrique domos et moenia replet,</l>
<l>quae modo victorem Latio Pallanta ferebat.</l>
<l>Arcades ad portas ruere et de more vetusto</l>
<l>funereas rapuere faces; lucet via longo</l>
<l>ordine flammarum et late discriminat agros.</l>
<l n="145">Contra turba Phrygum veniens plangentia iungit</l>
<l>agmina. Quae postquam matres succedere tectis</l>
<l>viderunt, maestam incendunt clamoribus urbem.</l>
<l>At non Evandrum potis est vis ulla tenere,</l>
<l>sed venit in medios. Feretro Pallanta reposto</l>
<l n="150">procubuit super atque haeret lacrimansque gemensque,</l>
<l>et via vix tandem vocis laxata dolore est.</l>
<l>“Non haec, O Palla, dederas promissa parenti,</l>
<l>cautius ut saevo velles te credere Marti;</l>
<l>haud ignarus eram, quantum nova gloria in armis</l>
<l n="155">et praedulce decus primo certamine posset.</l>
<l>Primitiae iuvenis miserae bellique propinqui</l>
<l>dura rudimenta et nulli exaudita deorum</l>
<l>vota precesque meae! Tuque, O sanctissima coniunx,</l>
<l>felix morte tua neque in hunc servata dolorem!</l>
<l n="160">Contra ego vivendo vici mea fata, superstes</l>
<l>restarem ut genitor. Troum socia arma secutum</l>
<l>obruerent Rutuli telis! Animam ipse dedissem</l>
<l>atque haec pompa domum me, non Pallanta, referret,</l>
<l>nec vos arguerim, Teucri, nec foedera nec quas</l>
<l n="165">iunximus hospitio dextras: sors ista senectae</l>
<l>debita erat nostrae. Quod si immatura manebat</l>
<l>mors natum, caesis Volscorum milibus ante</l>
<l>ducentem in Latium Teucros cecidisse iuvabit.</l>
<l>Quin ego non alio digner te funere, Palla,</l>
<l n="170">quam pius Aeneas <del status="unremarkable">et quam magni Phryges et quam</del></l>
<l><del status="unremarkable">Tyrrhenique duces, Tyrrhenum exercitus omnis.</del></l>
<l>Magna tropaea ferunt, quos dat tua dextera Leto:</l>
<l>tu quoque nunc stares immanis truncus in armis,</l>
<l>esset par aetas et idem si robur ab annis,</l>
<l n="175">Turne. Sed infelix Teucros quid demoror armis?</l>
<l>Vadite et haec memores regi mandata referte:</l>
<l>quod vitam moror invisam Pallante perempto,</l>
<l>dextera causa tua est, Turnum natoque patrique</l>
<l>quam debere vides. Meritis vacat hic tibi solus</l>
<l n="180">fortunaeque locus. Non vitae gaudia quaero,</l>
<l>nec fas, sed nato Manis perferre sub imos.”</l>
<milestone ed="p" n="182" unit="card"/>
<l>Aurora interea miseris mortalibus almam</l>
<l>extulerat lucem, referens opera atque labores:</l>
<l>iam pater Aeneas, iam curvo in litore Tarchon</l>
<l n="185">constituere pyras. Huc corpora quisque suorum</l>
<l>more tulere patrum, subiectisque ignibus atris</l>
<l>conditur in tenebras altum caligine caelum.</l>
<l>Ter circum accensos cincti fulgentibus armis</l>
<l>decurrere rogos, ter maestum funeris ignem</l>
<l n="190">lustravere in equis ululatusque ore dedere;</l>
<l>spargitur et tellus lacrimis, sparguntur et arma:</l>
<l>it caelo clamorque virum clangorque tubarum.</l>
<l>Hic alii spolia occisis derepta Latinis</l>
<l>coniciunt igni, galeas ensesque decoros</l>
<l n="195">frenaque ferventisque rotas; pars munera nota,</l>
<l>ipsorum clipeos et non felicia tela.</l>
<l>Multa boum circa mactantur corpora Morti,</l>
<l>saetigerosque sues raptasque ex omnibus agris</l>
<l>in flammam iugulant pecudes. Tum litore toto</l>
<l n="200">ardentis spectant socios semustaque servant</l>
<l>busta neque avelli possunt, nox umida donec</l>
<l>invertit caelum stellis ardentibus aptum.</l>
<milestone ed="p" n="203" unit="card"/>
<l>Nec minus et miseri diversa in parte Latini</l>
<l>innumeras struxere pyras, et corpora partim</l>
<l n="205">multa virum terrae infodiunt avectaque partim</l>
<l>finitimos tollunt in agros urbique remittunt,</l>
<l>cetera confusaeque ingentem caedis acervum</l>
<l>nec numero nec honore cremant: tunc undique vasti</l>
<l>certatim crebris conlucent ignibus agri.</l>
<l n="210">Tertia lux gelidam caelo dimoverat umbram:</l>
<l>maerentes altum cinerem et confusa ruebant</l>
<l>ossa focis tepidoque onerabant aggere terrae.</l>
<l>Iam vero in tectis, praedivitis urbe Latini,</l>
<l>praecipuus fragor et longi pars maxima luctus.</l>
<l n="215">Hic matres miseraeque nurus, hic cara sororum</l>
<l>pectora maerentum puerique parentibus orbi</l>
<l>dirum exsecrantur bellum Turnique hymenaeos:</l>
<l>ipsum armis ipsumque iubent decernere ferro,</l>
<l>qui regnum Italiae et primos sibi poscat honores.</l>
<l n="220">ingravat haec saevus Drances solumque vocari</l>
<l>testatur, solum posci in certamina Turnum.</l>
<l>Multa simul contra variis sententia dictis</l>
<l>pro Turno, et magnum reginae nomen obumbrat,</l>
<l>multa virum meritis sustentat fama tropaeis.</l>
<milestone ed="p" n="225" unit="card"/>
<l n="225">Hos inter motus, medio in flagrante tumultu,</l>
<l>ecce super maesti magna Diomedis ab urbe</l>
<l>legati responsa ferunt: nihil omnibus actum</l>
<l>tantorum impensis operum, nil dona neque aurum</l>
<l>nec magnas valuisse preces, alia arma Latinis</l>
<l n="230">quaerenda aut pacem Troiano ab rege petendum.</l>
<l>Deficit ingenti luctu rex ipse Latinus.</l>
<l>Fatalem Aenean manifesto numine ferri</l>
<l>admonet ira deum tumulique ante ora recentes.</l>
<l>Ergo concilium magnum primosque suorum</l>
<l n="235">imperio accitos alta intra limina cogit.</l>
<l>olli convenere fluuntque ad regia plenis</l>
<l>tecta viis. Sedet in mediis et maximus aevo</l>
<l>et primus sceptris haud laeta fronte Latinus.</l>
<l>Atque hic legatos Aetola ex urbe remissos,</l>
<l n="240">quae referant, fari iubet et responsa reposcit</l>
<l>ordine cuncta suo. Tum facta silentia linguis,</l>
<l>et Venulus dicto parens ita farier infit:</l>
<milestone ed="p" n="243" unit="card"/>
<l>“Vidimus, o cives, Diomedem Argivaque castra</l>
<l>atque iter emensi casus superavimus omnis</l>
<l n="245">contigimusque manum, qua concidit Ilia tellus.</l>
<l>Ille urbem Argyripam patriae cognomine gentis</l>
<l>victor Gargani condebat Iapygis agris.</l>
<l>Postquam introgressi et coram data copia fandi,</l>
<l>munera praeferimus, nomen patriamque docemus,</l>
<l n="250">qui bellum intulerint, quae causa attraxerit Arpos.</l>
<l>Auditis ille haec placido sic reddidit ore:</l>
<l>“O fortunatae gentes, Saturnia regna,</l>
<l>antiqui Ausonii, quae vos fortuna quietos</l>
<l>sollicitat suadetque ignota lacessere bella?</l>
<l n="255">Quicumque Iliacos ferro violavimus agros,</l>
<l>mitto ea, quae muris bellando exhausta sub altis,</l>
<l>quos Simois premat ille viros, infanda per orbem</l>
<l>supplicia et scelerum poenas expendimus omnes,</l>
<l>vel Priamo miseranda manus: scit triste Minervae</l>
<l n="260">sidus et Euboicae cautes ultorque Caphareus.</l>
<l>Militia ex illa diversum ad litus abacti</l>
<l>Atrides Protei Menelaus adusque columnas</l>
<l>exsulat, Aetnaeos vidit Cyclopas Ulixes.</l>
<l>Regna Neoptolemi referam versosque penates</l>
<l n="265">Idomenei? Libycone habitantis litore Locros?</l>
<l>Ipse Mycenaeus magnorum ductor Achivom</l>
<l>coniugis infandae prima inter limina dextra</l>
<l>oppetiit: devictam Asiam subsedit adulter.</l>
<l>Invidisse deos, patriis ut redditus aris</l>
<l n="270">coniugium optatum et pulchram Calydona viderem?</l>
<l>Nunc etiam horribili visu portenta sequuntur,</l>
<l>et socii amissi petierunt aethera pennis</l>
<l>fluminibusque vagantur aves, heu dira meorum</l>
<l>supplicia, et scopulos lacrimosis vocibus implent.</l>
<l n="275">Haec adeo ex illo mihi iam speranda fuerunt</l>
<l>tempore, cum ferro caelestia corpora demens</l>
<l>adpetii et Veneris violavi volnere dextram.</l>
<l>Ne vero, ne me ad talis impellite pugnas:</l>
<l>nec mihi cum Teucris ullum post eruta bellum</l>
<l n="280">Pergama, nec veterum memini laetorve malorum.</l>
<l>Munera, quae patriis ad me portatis ab oris,</l>
<l>vertite ad Aenean. Stetimus tela aspera contra</l>
<l>contulimusque manus: experto credite, quantus</l>
<l>in clipeum adsurgat, quo turbine torqueat hastam.</l>
<l n="285">Si duo praeterea talis Idaea tulisset</l>
<l>terra viros, ultro Inachias venisset ad urbes</l>
<l>Dardanus, et versis lugeret Graecia fatis.</l>
<l>Quidquid apud durae cessatum est moenia Troiae,</l>
<l>Hectoris Aeneaeque manu victoria Graium</l>
<l n="290">haesit et in decimum vestigia rettulit annum.</l>
<l>Ambo animis, ambo insignes praestantibus armis</l>
<l>hic pietate prior. Coeant in foedera dextrae,</l>
<l>qua datur; ast armis concurrant arma cavete.”</l>
<l>Et responsa simul quae sint, rex optime, regis</l>
<l n="295">audisti et quae sit magno sententia bello.”</l>
<milestone ed="p" n="296" unit="card"/>
<l>Vix ea legati, variusque per ora cucurrit</l>
<l>Ausonidum turbata fremor: ceu saxa morantur</l>
<l>cum rapidos amnis, fit clauso gurgite murmur</l>
<l>vicinaeque fremunt ripae crepitantibus undis.</l>
<l n="300">Ut primum placati animi et trepida ora quierunt,</l>
<l>praefatus divos solio rex infit ab alto:</l>
<milestone ed="p" n="302" unit="card"/>
<l>“Ante equidem summa de re statuisse, Latini,</l>
<l>et vellem et fuerat melius, non tempore tali</l>
<l>cogere concilium. cum muros adsidet hostis.</l>
<l n="305">Bellum importunum, cives, cum gente deorum</l>
<l>invictisque viris gerimus, quos nulla fatigant</l>
<l>proelia: nec victi possunt absistere ferro.</l>
<l>Spem siquam adscitis Aetolum habuistis in armis,</l>
<l>ponite. Spes sibi quisque, sed haec quam angusta videtis;</l>
<l n="310">cetera qua rerum iaceant perculsa ruina,</l>
<l>ante oculos interque manus sunt omnia vestras.</l>
<l>Nec quemquam incuso: potuit quae plurima virtus</l>
<l>esse, fuit; toto certatum est corpore regni.</l>
<l>Nunc adeo quae sit dubiae sententia menti</l>
<l n="315">expediam et paucis, animos adhibete, docebo.</l>
<l>Est antiquus ager Tusco mihi proximus amni,</l>
<l>longus in occasum, finis super usque Sicanos;</l>
<l>Aurunci Rutulique serunt et vomere duros</l>
<l>exercent colles atque horum asperrima pascunt.</l>
<l n="320">Haec omnis regio et celsi plaga pinea montis</l>
<l>cedat amicitiae Teucrorum, et foederis aequas</l>
<l>dicamus leges sociosque in regna vocemus.</l>
<l>Considant, si tantus amor, et moenia condant.</l>
<l>Sin alios finis aliamque capessere gentem</l>
<l n="325">est animus possuntque solo decedere nostro:</l>
<l>bis denas Italo texamus robore navis</l>
<l>seu pluris complere valent, iacet omnis ad undam</l>
<l>materies, ipsi numerumque modumque carinis</l>
<l>praecipiant, nos aera manus navalia demus.</l>
<l n="330">Praeterea qui dicta ferant et foedera firment</l>
<l>centum oratores prima de gente Latinos</l>
<l>ire placet pacisque manu praetendere ramos,</l>
<l>munera portantis aurique eborisque talenta</l>
<l>et sellam regni trabeamque insignia nostri.</l>
<l n="335">Consulite in medium et rebus succurrite fessis.”</l>
<milestone ed="p" n="336" unit="card"/>
<l>Tum Drances idem infensus, quem gloria Turni</l>
<l>obliqua invidia stimulisque agitabat amaris,</l>
<l>largus opum et lingua melior, sed frigida bello</l>
<l>dextera, consiliis habitus non futilis auctor,</l>
<l n="340">seditione potens (genus huic materna superbum</l>
<l>nobilitas dabat, incertum de patre ferebat),</l>
<l>surgit et his onerat dictis atque aggerat iras:</l>
<l>“Rem nulli obscuram nostrae nec vocis egentem</l>
<l>consulis, O bone rex: cuncti se scire fatentur,</l>
<l n="345">quid fortuna ferat populi, sed dicere mussant.</l>
<l>Det libertatem fandi flatusque remittat</l>
<l>cuius ob auspicium infaustum moresque sinistros</l>
<l>(dicam equidem, licet arma mihi mortemque minetur)</l>
<l>lumina tot cecidisse ducum totamque videmus</l>
<l n="350">consedisse urbem luctu, dum Troia temptat</l>
<l>castra fugae fidens et caelum territat armis.</l>
<l>Unum etiam donis istis, quae plurima mitti</l>
<l>Dardanidis dicique iubes, unum, optime regum,</l>
<l>adicias nec te ullius violentia vincat,</l>
<l n="355">quin natam egregio genero dignisque hymenaeis</l>
<l>des, pater, et pacem hanc aeterno foedere iungas.</l>
<l>Quod si tantus habet mentes et pectora terror,</l>
<l>ipsum obtestemur veniamque oremus ab ipso:</l>
<l>cedat, ius proprium regi patriaeque remittat.</l>
<l n="360">Quid miseros totiens in aperta pericula cives</l>
<l>proicis, O Latio caput horum et causa malorum?</l>
<l>Nulla salus bello: pacem te poscimus omnes,</l>
<l>Turne, simul pacis solum inviolabile pignus.</l>
<l>Primus ego, invisum quem tu tibi fingis, et esse</l>
<l n="365">nil moror, en supplex venio. Miserere tuorum,</l>
<l>pone animos et pulsus abi. Sat funera fusi</l>
<l>vidimus ingentis et desolavimus agros.</l>
<l>Aut si fama movet, si tantum pectore robur</l>
<l>concipis et si adeo dotalis regia cordi est,</l>
<l n="370">aude atque adversum fidens fer pectus in hostem.</l>
<l>Scilicet ut Turno contingat regia coniunx,</l>
<l>nos animae viles, inhumata infletaque turba,</l>
<l>sternamur campis. Etiam tu, siqua tibi vis,</l>
<l>si patrii quid Martis habes, illum aspice contra,</l>
<l n="375">qui vocat.”</l>
<milestone ed="p" n="376" unit="card"/>
<l>Talibus exarsit dictis violentia Turni;</l>
<l>dat gemitum rumpitque has imo pectore voces</l>
<l>“Larga quidem, Drance, semper tibi copia fandi</l>
<l>tum, cum bella manus poscunt, patribusque vocatis</l>
<l n="380">primus ades. Sed non replenda est curia verbis,</l>
<l>quae tuto tibi magna volant, dum distinet hostem</l>
<l>agger murorum nec inundant sanguine fossae.</l>
<l>Proinde tona eloquio, solitum tibi, meque timoris</l>
<l>argue tu, Drance, quando tot stragis acervos</l>
<l n="385">Teucrorum tua dextra dedit passimque tropaeis</l>
<l>insignis agros. Possit quid vivida virtus,</l>
<l>experiare licet; nec longe scilicet hostes</l>
<l>quaerendi nobis: circumstant undique muros.</l>
<l>Imus in adversos: quid cessas? An tibi Mavors</l>
<l n="390">ventosa in lingua pedibusque fugacibus istis</l>
<l>semper erit?</l>
<l>Pulsus ego? Aut quisquam merito, foedissime, pulsum</l>
<l>arguet, Iliaco tumidum qui crescere Thybrim</l>
<l>sanguine et Evandri totam cum stirpe videbit</l>
<l n="395">procubuisse domum atque exutos Arcadas armis?</l>
<l>Haud ita me experti Bitias et Pandarus ingens</l>
<l>et quos mille die victor sub Tartara misi,</l>
<l>inclusus muris hostilique aggere saeptus.</l>
<milestone ed="p" n="397" unit="card"/>
<l>“Nulla salus bello.” Capiti cane talia, demens,</l>
<l n="400">Dardanio rebusque tuis. Proinde omnia magno</l>
<l>ne cessa turbare metu atque extollere vires</l>
<l>gentis bis victae, contra premere arma Latini.</l>
<l>Nunc et Myrmidonum proceres Phrygia arma tremescunt,</l>
<l>nunc et Tydides et Larissaeus Achilles,</l>
<l n="405">amnis et Hadriacas retro fugit Aufidus undas.</l>
<l>Vel cum se pavidum contra mea iurgia fingit</l>
<l>artificis scelus et formidine crimen acerbat.</l>
<l>Numquam animam talem dextra hac, absiste moveri,</l>
<l>amittes: habitet tecum et sit pectore in isto.</l>
<l n="410">Nunc ad te et tua magna, pater, consulta revertor.</l>
<l>Si nullam nostris ultra spem ponis in armis,</l>
<l>si tam deserti sumus et semel agmine verso</l>
<l>funditus occidimus neque habet Fortuna regressum?</l>
<l>oremus pacem et dextras tendamus inertis.</l>
<l n="415">Quamquam O, si solitae quicquam virtutis adesset!</l>
<l>Ille mihi ante alios fortunatusque laborum</l>
<l>egregiusque animi, qui, nequid tale videret,</l>
<l>procubuit moriens et humum semel ore momordit.</l>
<l>Sin et opes nobis et adhuc intacta iuventus</l>
<l n="420">auxilioque urbes Italae populique supersunt,</l>
<l>sin et Troianis cum multo gloria venit</l>
<l>sanguine, sunt illis sua funera parque per omnis</l>
<l>tempestas: cur indecores in limine primo</l>
<l>deficimus? Cur ante tubam tremor occupat artus?</l>
<l n="425">Multa dies variisque labor mutabilis aevi</l>
<l>rettulit in melius, multos alterna revisens</l>
<l>lusit et in solido rursus Fortuna locavit.</l>
<l>Non erit auxilio nobis Aetolus et Arpi:</l>
<l>at Messapus erit felixque Tolumnius et quos</l>
<l n="430">tot populi misere duces, nec parva sequetur</l>
<l>gloria delectos Latio et Laurentibus agris.</l>
<l>Est et Volscorum egregia de gente Camilla,</l>
<l>agmen agens equitum et florentis aere catervas.</l>
<l>Quod si me solum Teucri in certamina poscunt</l>
<l n="435">idque placet tantumque bonis communibus obsto,</l>
<l>non adeo has exosa manus Victoria fugit,</l>
<l>ut tanta quicquam pro spe temptare recusem.</l>
<l>Ibo animis contra, vel magnum praestet Achillem</l>
<l>factaque Vulcani manibus paria induat arma</l>
<l n="440">ille licet. Vobis animam hanc soceroque Latino</l>
<l>Turnus ego, haud ulli veterum virtute secundus,</l>
<l>devovi. “Solum Aeneas vocat”: et vocet oro,</l>
<l>nec Drances potius, sive est haec ira deorum,</l>
<l>morte luat, sive est virtus et gloria, tollat.”</l>
<milestone ed="p" n="445" unit="card"/>
<l n="445">Illi haec inter se dubiis de rebus agebant</l>
<l>certantes; castra Aeneas aciemque movebat:</l>
<l>nuntius ingenti per regia tecta tumultu</l>
<l>ecce ruit magnisque urbem terroribus implet,</l>
<l>instructos acie Tiberino a flumine Teucros</l>
<l n="450">Tyrrhenamque manum totis descendere campis.</l>
<l>Extemplo turbati animi concussaque vulgi</l>
<l>pectora et adrectae stimulis haud mollibus irae.</l>
<l>Arma manu trepidi poscunt, fremit arma iuventus,</l>
<l>flent maesti mussantque patres. Hic undique clamor</l>
<l n="455">dissensu vario magnus se tollit in auras</l>
<l>haud secus atque alto in luco cum forte catervae</l>
<l>consedere avium piscosove amne Padusae</l>
<l>dant sonitum rauci per stagna loquacia cycni.</l>
<l>“Immo,” ait, “O cives” adrepto tempore, “Turnus,”</l>
<l n="460">“cogite concilium et pacem laudate sedentes:</l>
<l>illi armis in regna ruunt.” Nec plura locutus</l>
<l>corripuit sese et tectis citus extulit altis.</l>
<l>“Tu, Voluse, armari Volscorum edice maniplos,</l>
<l>duc,” ait, “et Rutulos. Equitem Messapus in armis</l>
<l n="465">et cum fratre Coras latis diffundite campis.</l>
<l>Pars aditus urbis firmet turrisque capessat,</l>
<l>cetera, qua iusso, mecum manus inferat arma.”</l>
<milestone ed="p" n="468" unit="card"/>
<l>Ilicet in muros tota discurritur urbe.</l>
<l>Consilium ipse pater et magna incepta Latinus</l>
<l n="470">deserit ac tristi turbatus tempore differt</l>
<l>multaque se incusat, qui non adceperit ultro</l>
<l>Dardanium Aenean generumque adsciverit urbi.</l>
<l>Praefodiunt alii portas aut saxa sudesque</l>
<l>subvectant. Bello dat signum rauca cruentum</l>
<l n="475">bucina. Tum muros varia cinxere corona</l>
<l>matronae puerique: vocat labor ultimus omnis.</l>
<l>Nec non ad templum summasque ad Palladis arces</l>
<l>subvehitur magna matrum regina caterva</l>
<l>dona ferens, iuxtaque comes Lavinia virgo,</l>
<l n="480">causa mali tanti, oculos deiecta decoros.</l>
<l>Succedunt matres et templum ture vaporant</l>
<l>et maestas alto fundunt de limine voces:</l>
<l>“Armipotens, praeses belli, Tritonia virgo,</l>
<l>frange manu telum Phrygii praedonis et ipsum</l>
<l n="485">pronum sterne solo portisque effunde sub altis.”</l>
<l>Cingitur ipse furens certatim in proelia Turnus.</l>
<l>Iamque adeo rutilum thoraca indutus aenis</l>
<l>horrebat squamis surasque incluserat auro,</l>
<l>tempora nudus adhuc, laterique adcinxerat ensem</l>
<l n="490">fulgebatque alta decurrens aureus arce,</l>
<l>exsultatque animis et spe iam praecipit hostem:</l>
<l>qualis ubi abruptis fugit praesaepia vinclis</l>
<l>tandem liber equus campoque potitus aperto</l>
<l>aut ille in pastus armentaque tendit equarum</l>
<l n="495">aut adsuetus aquae perfundi flumine noto</l>
<l>emicat adrectisque fremit cervicibus alte</l>
<l>luxurians, luduntque iubae per colla, per armos.</l>
<milestone ed="p" n="498" unit="card"/>
<l>Obvia cui Volscorum acie comitante Camilla</l>
<l>occurrit portisque ab equo regina sub ipsis</l>
<l n="500">desiluit, quam tota cohors imitata relictis</l>
<l>ad terram defluxit equis; tum talia fatur:</l>
<l>“Turne, sui merito siqua est fiducia forti,</l>
<l>audeo et Aeneadum promitto occurrere turmae</l>
<l>solaque Tyrrhenos equites ire obvia contra.</l>
<l n="505">Me sine prima manu temptare pericula belli</l>
<l>tu pedes ad muros subsiste et moenia serva.”</l>
<l>Turnus ad haec, oculos horrenda in virgine fixus:</l>
<l>“O decus Italiae virgo, quas dicere grates</l>
<l>quasve referre parem? Sed nunc, est omnia quando</l>
<l n="510">iste animus supra, mecum partire laborem.</l>
<l>Aeneas, ut fama fidem missique reportant</l>
<l>exploratores, equitum levia improbus arma</l>
<l>praemisit, quaterent campos; ipse ardua montis</l>
<l>per deserta iugo superans adventat ad urbem.</l>
<l n="515">Furta paro belli convexo in tramite silvae?</l>
<l>ut bivias armato obsidam milite fauces.</l>
<l>Tu Tyrrhenum equitem conlatis excipe signis;</l>
<l>tecum acer Messapus erit turmaeque Latinae</l>
<l>Tiburtique manus, ducis et tu concipe curam.”</l>
<l n="520">Sic ait, et paribus Messapum in proelia dictis</l>
<l>hortatur sociosque duces et pergit in hostem.</l>
<milestone ed="p" n="522" unit="card"/>
<l>Est curvo anfractu valles, adcommoda fraudi</l>
<l>armorumque dolis, quam densis frondibus atrum</l>
<l>urget utrimque latus, tenuis quo semita ducit</l>
<l n="525">angustaeque ferunt fauces aditusque maligni.</l>
<l>Hanc super in speculis summoque in vertice montis</l>
<l>planities ignota iacet tutique receptus,</l>
<l>seu dextra laevaque velis occurrere pugnae,</l>
<l>sive instare iugis et grandia volvere saxa.</l>
<l n="530">Huc iuvenis nota fertur regione viarum</l>
<l>arripuitque locum et silvis insedit iniquis.</l>
<milestone ed="p" n="532" unit="card"/>
<l>Velocem interea superis in sedibus Opim,</l>
<l>unam ex virginibus sociis sacraque caterva,</l>
<l>compellabat et has tristis Latonia voces</l>
<l n="535">ore dabat: “Graditur bellum ad crudele Camilla,</l>
<l>O virgo, et nostris nequiquam cingitur armis,</l>
<l>cara mihi ante alias.” Neque enim novus iste Dianae</l>
<l>venit amor subitaque animum dulcedine movit.</l>
<l>Pulsus ob invidiam regno viresque superbas</l>
<l n="540">Priverno antiqua Metabus cum excederet urbe,</l>
<l>infantem fugiens media inter proelia belli</l>
<l>sustulit exsilio comitem matrisque vocavit</l>
<l>nomine Casmillae mutata parte Camillam.</l>
<l>Ipse sinu prae se portans iuga longa petebat</l>
<l n="545">solorum nemorum: tela undique saeva premebant</l>
<l>et circumfuso volitabant milite Volsci.</l>
<l>Ecce fugae medio summis Amasenus abundans</l>
<l>spumabat ripis: tantus se nubibus imber</l>
<l>ruperat. Ille, innare parans, infantis amore</l>
<l n="550">tardatur caroque oneri timet. Omnia secum</l>
<l>versanti subito vix haec sententia sedit.</l>
<l>Telum immane manu valida quod forte gerebat</l>
<l>bellator, solidum nodis et robore cocto,</l>
<l>huic natam, libro et silvestri subere clausam,</l>
<l n="555">implicat atque habilem mediae circumligat hastae;</l>
<l>quam dextra ingenti librans ita ad aethera fatur:</l>
<milestone ed="p" n="557" unit="card"/>
<l>“Alma, tibi hanc, nemorum cultrix, Latonia virgo,</l>
<l>ipse pater famulam voveo; tua prima per auras</l>
<l>tela tenens supplex hostem fugit. Accipe, testor,</l>
<l n="560">diva tuam, quae nunc dubiis committitur auris.</l>
<l>Dixit et adducto contortum hastile lacerto</l>
<l>immittit: sonuere undae, rapidum super amnem</l>
<l>infelix fugit in iaculo stridente Camilla.</l>
<l>At Metabus, magna propius iam urgente caterva,</l>
<l n="565">dat sese fluvio atque hastam cum virgine victor</l>
<l>gramineo donum Triviae de caespite vellit.</l>
<l>Non illum tectis ullae, non moenibus urbes</l>
<l>accepere neque ipse manus feritate dedisset:</l>
<l>pastorum et solis exegit montibus aevom.</l>
<l n="570">Hic natam in dumis interque horrentia lustra</l>
<l>armentalis equae mammis et lacte ferino</l>
<l>nutribat, teneris immulgens ubera labris.</l>
<l>Utque pedum primis infans vestigia plantis</l>
<l>institerat, iaculo palmas armavit acuto</l>
<l n="575">spiculaque ex umero parvae suspendit et arcum.</l>
<l>Pro crinali auro, pro longae tegmine pallae</l>
<l>tigridis exuviae per dorsum a vertice pendent.</l>
<l>Tela manu iam tum tenera puerilia torsit</l>
<l>et fundam tereti circum caput egit habena</l>
<l n="580">Strymoniamque gruem aut album deiecit olorem.</l>
<l>Multae illam frustra Tyrrhena per oppida matres</l>
<l>optavere nurum: sola contenta Diana</l>
<l>aeternum telorum et virginitatis amorem</l>
<l>intemerata colit. “Vellem haud correpta fuisset</l>
<l n="585">militia tali, conata lacessere Teucros:</l>
<l>cara mihi comitumque foret nunc una mearum.</l>
<l>Verum age, quandoquidem fatis urgetur acerbis,</l>
<l>abere, nympha, polo finisque invise Latinos,</l>
<l>tristis ubi infausto committitur omine pugna.</l>
<l n="590">Haec cape et ultricem pharetra deprome sagittam:</l>
<l>hac quicumque sacrum violarit volnere corpus,</l>
<l>Tros Italusque, mihi pariter det sanguine poenas.</l>
<l>Post ego nube cava miserandae corpus et arma</l>
<l>inspoliata feram tumulo patriaeque reponam.”</l>
<l n="595">Dixit; at illa levis caeli delapsa per auras</l>
<l>insonuit, nigro circumdata turbine corpus.</l>
<milestone ed="p" n="597" unit="card"/>
<l>At manus interea muris Troiana propinquat</l>
<l>Etruscique duces equitumque exercitus omnis,</l>
<l>compositi numero in turmas. Fremit aequore toto</l>
<l n="600">insultans sonipes et pressis pugnat habenis</l>
<l>huc conversus et huc; tum late ferreus hastis</l>
<l>horret ager campique armis sublimibus ardent.</l>
<l>Nec non Messapus contra celeresque Latini</l>
<l>et cum fratre Coras et virginis ala Camillae</l>
<l n="605">adversi campo apparent hastasque reductis</l>
<l>protendunt longe dextris et spicula vibrant,</l>
<l>adventusque virum fremitusque ardescit equorum.</l>
<l>Iamque intra iactum teli progressus uterque</l>
<l>substiterat: subito erumpunt clamore furentisque</l>
<l n="610">exhortantur equos; fundunt simul undique tela</l>
<l>crebra nivis ritu caelumque obtexitur umbra.</l>
<l>Continuo adversis Tyrrhenus et acer Aconteus</l>
<l>conixi incurrunt hastis primique ruina</l>
<l>dant sonitum ingenti perfractaque quadrupedantum</l>
<l n="615">pectora pectoribus rumpunt: excussus Aconteus</l>
<l>fulminis in morem aut tormento ponderis acti</l>
<l>praecipitat longe et vitam dispergit in auras.</l>
<milestone ed="p" n="618" unit="card"/>
<l>Extemplo turbatae acies, versique Latini</l>
<l>reiciunt parmas et equos ad moenia vertunt.</l>
<l n="620">Troes agunt, princeps turmas inducit Asilas.</l>
<l>Iamque propinquabant portis, rursusque Latini</l>
<l>clamorem tollunt et mollia colla reflectunt:</l>
<l>hi fugiunt penitusque datis referuntur habenis.</l>
<l>Qualis ubi alterno procurrens gurgite pontus</l>
<l n="625">nunc ruit ad terram scopulusque superiacit unda</l>
<l>spumeus extremamque sinu perfundit arenam,</l>
<l>nunc rapidus retro atque aestu revoluta resorbens</l>
<l>saxa fugit litusque vado labente relinquit:</l>
<l>bis Tusci Rutulos egere ad moenia versos,</l>
<l n="630">bis reiecti armis respectant terga tegentes.</l>
<l>Tertia sed postquam congressi in proelia totas</l>
<l>implicuere inter se acies legitque virum vir:</l>
<l>tum vero et gemitus morientum et sanguine in alto</l>
<l>armaque corporaque et permixti caede virorum</l>
<l n="635">semianimes volvuntur equi, pugna aspera surgit.</l>
<l>Orsilochus Remuli, quando ipsum horrebat adire,</l>
<l>hastam intorsit equo ferrumque sub aure reliquit.</l>
<l>Quo sonipes ictu furit arduus altaque iactat</l>
<l>vulneris impatiens arrecto pectore crura:</l>
<l n="640">volvitur ille excussus humi. Catillus Iollan</l>
<l>ingentemque animis, ingentem corpore et armis</l>
<l>deicit Herminium, nudo cui vertice fulva</l>
<l>caesaries nudique umeri, nec vulnera terrent:</l>
<l>tantus in arma patet. Latos huic hasta per armos</l>
<l n="645">acta tremit duplicatque virum transfixa dolore.</l>
<l>Funditur ater ubique cruor; dant funera ferro</l>
<l>certantes pulchramque petunt per vulnera mortem.</l>
<milestone ed="p" n="648" unit="card"/>
<l>At medias inter caedes exsultat Amazon,</l>
<l>unum exserta latus pugnae, pharetrata Camilla,</l>
<l n="650">et nunc lenta manu spargens hastilia denset,</l>
<l>nunc validam dextra rapit indefessa bipennem;</l>
<l>aureus ex umero sonat arcus et arma Dianae.</l>
<l>Illa etiam in tergum, siquando pulsa recessit,</l>
<l>spicula converso fugientia dirigit arcu.</l>
<l n="655">At circum lectae comites, Larinaque virgo</l>
<l>Tullaque et aeratam quatiens Tarpeia securem,</l>
<l>Italides, quas ipsa decus sibi dia Camilla</l>
<l>delegit pacisque bonas bellique ministras:</l>
<l>quales Threiciae cum flumina Thermodontis</l>
<l n="660">pulsant et pictis bellantur Amazones armis</l>
<l>seu circum Hippolyten, seu cum se Martia curru</l>
<l>Penthesilea refert, magnoque ululante tumultu</l>
<l>feminea exsultant lunatis agmina peltis.</l>
<milestone ed="p" n="664" unit="card"/>
<l>Quem telo primum, quem postremum, aspera virgo,</l>
<l n="665">deicis? Aut quot humi morientia corpora fundis?</l>
<l>Eunaeum Clitio primum patre, cuius apertum</l>
<l>adversi longa transverberat abiete pectus:</l>
<l>sanguinis ille vomens rivos cadit atque cruentam</l>
<l>mandit humum moriensque suo se in volnere versat.</l>
<l n="670">Tum Lirim Pagasumque super; quorum alter habenas</l>
<l>suffosso revolutus equo dum colligit, alter</l>
<l>dum subit ac dextram labenti tendit inermem,</l>
<l>praecipites pariterque ruunt. His addit Amastrum</l>
<l>Hippotaden, sequiturque incumbens eminus hasta</l>
<l n="675">Tereaque Harpalycumque et Demophoonta Chrominque;</l>
<l>quotque emissa manu contorsit spicula virgo,</l>
<l>tot Phrygii cecidere viri. Procul Ornytus armis</l>
<l>ignotis et equo venator Iapyge fertur,</l>
<l>cui pellis latos umeros erepta iuvenco</l>
<l n="680">pugnatori operit, caput ingens oris hiatus</l>
<l>et malae texere lupi cum dentibus albis,</l>
<l>agrestisque manus armat sparus; ipse catervis</l>
<l>vertitur in mediis et toto vertice supra est.</l>
<l>Hunc illa exceptum, neque enim labor agmine verso,</l>
<l n="685">traicit et super haec inimico pectore fatur:</l>
<l>“Silvis te, Tyrrhene, feras agitare putasti?</l>
<l>Advenit qui vestra dies muliebribus armis</l>
<l>verba redarguerit. Nomen tamen haud leve patrum</l>
<l>manibus hoc referes, telo cecidisse Camillae.”</l>
<milestone ed="p" n="690" unit="card"/>
<l n="690">Protinus Orsilochum et Buten, duo maxima Teucrum</l>
<l>corpora, sed Buten aversum cuspide fixit</l>
<l>loricam galeamque inter, qua colla sedentis</l>
<l>lucent et laevo dependet parma lacerto,</l>
<l>Orsilochum fugiens magnumque agitata per orbem</l>
<l n="695">eludit gyro interior sequiturque sequentem,</l>
<l>tum validam perque arma viro perque ossa securim</l>
<l>altior exsurgens oranti et multa precanti</l>
<l>congeminat: vulnus calido rigat ora cerebro.</l>
<l>Incidit huic subitoque aspectu territus haesit</l>
<l n="700">Appenninicolae bellator filius Auni,</l>
<l>haud Ligurum extremus, dum fallere fata sinebant.</l>
<l>Isque ubi se nullo iam cursu evadere pugnae</l>
<l>posse neque instantem reginam avertere cernit,</l>
<l>consilio versare dolos ingressus et astu</l>
<l n="705">incipit haec: “Quid tam egregium, si femina forti</l>
<l>fidis equo? Dimitte fugam et te comminus aequo</l>
<l>mecum crede solo pugnaeque adcinge pedestri:</l>
<l>iam nosces, ventosa ferat cui gloria fraudem.”</l>
<l>Dixit, at illa furens acrique adcensa dolore</l>
<l n="710">tradit equum comiti paribusque resistit in armis,</l>
<l>ense pedes nudo puraque interrita parma.</l>
<l>At iuvenis, vicisse dolo ratus, avolat ipse,</l>
<l>haud mora, conversisque fugax aufertur habenis</l>
<l>quadrupedemque citum ferrata calce fatigat.</l>
<l n="715">“Vane Ligus frustraque animis elate superbis,</l>
<l>nequiquam patrias temptasti lubricus artis,</l>
<l>nec fraus te incolumem fallaci perferet Auno,”</l>
<l>haec fatur virgo et pernicibus ignea plantis</l>
<l>transit equum cursu frenisque adversa prehensis</l>
<l n="720">congreditur poenasque inimico ex sanguine sumit:</l>
<l>quam facile accipiter saxo sacer ales ab alto</l>
<l>consequitur pennis sublimem in nube columbam</l>
<l>comprensamque tenet pedibusque eviscerat uncis;</l>
<l>tum cruor et vulsae labuntur ab aethere plumae.</l>
<milestone ed="p" n="725" unit="card"/>
<l n="725">At non haec nullis hominum sator atque deorum</l>
<l>observans oculis summo sedet altus Olympo:</l>
<l>Tyrrhenum genitor Tarchonem in proelia saeva</l>
<l>suscitat et stimulis haud mollibus incitat iras.</l>
<l>Ergo inter caedes cedentiaque agmina Tarchon</l>
<l n="730">fertur equo variisque instigat vocibus alas,</l>
<l>nomine quemque vocans, reficitque in proelia pulsos.</l>
<l>“Quis metus, O numquam dolituri, O semper inertes</l>
<l>Tyrrheni, quae tanta animis ignavia venit?</l>
<l>Femina palantis agit atque haec agmina vertit!</l>
<l n="735">Quo ferrum quidve haec gerimus tela inrita dextris?</l>
<l>At non in Venerem segnes nocturnaque bella</l>
<l>aut ubi curva choros indixit tibia Bacchi,</l>
<l>exspectate dapes et plenae pocula mensae,</l>
<l>hic amor, hoc studium, dum sacra secundus haruspex</l>
<l n="740">nuntiet ac lucos vocet hostia pinguis in altos!”</l>
<l>Haec effatus equum in medios, moriturus et ipse,</l>
<l>concitat et Venulo adversum se turbidus infert</l>
<l>dereptumque ab equo dextra complectitur hostem</l>
<l>et gremium ante suum multa vi concitus aufert.</l>
<l n="745">Tollitur in caelum clamor, cunctique Latini</l>
<l>convertere oculos. Volat igneus aequore Tarchon</l>
<l>arma virumque ferens; tum summa ipsius ab hasta</l>
<l>defringit ferrum et partis rimatur apertas,</l>
<l>qua vulnus letale ferat; contra ille repugnans</l>
<l n="750">sustinet a iugulo dextram et vim viribus exit.</l>
<l>Utque volans alte raptum cum fulva draconem</l>
<l>fert aquila implicuitque pedes atque unguibus haesit,</l>
<l>saucius at serpens sinuosa volumina versat</l>
<l>adrectisque horret squamis et sibilat ore,</l>
<l n="755">arduus insurgens; illa haud minus urget obunco</l>
<l>luctantem rostro, simul aethera verberat alis:</l>
<l>haud aliter praedam Tiburtum ex agmine Tarchon</l>
<l>portat ovans. Ducis exemplum eventumque secuti</l>
<l>Maeonidae incurrunt. Tum fatis debitus Arruns</l>
<l n="760">velocem iaculo et multa prior arte Camillam</l>
<l>circuit et quae sit fortuna facillima, temptat.</l>
<l>Qua se cumque furens medio tulit agmine virgo,</l>
<l>hac Arruns subit et tacitus vestigia lustrat;</l>
<l>qua victrix redit illa pedemque ex hoste reportat,</l>
<l n="765">hac iuvenis furtim celeris detorquet habenas.</l>
<l>Hos aditus iamque hos aditus omnemque pererrat</l>
<l>undique circuitum et certam quatit improbus hastam.</l>
<milestone ed="p" n="768" unit="card"/>
<l>Forte sacer Cybelo Chloreus olimque sacerdos</l>
<l>insignis longe Phrygiis fulgebat in armis</l>
<l n="770">spumantemque agitabat equum, quem pellis aënis</l>
<l>in plumam squamis auro conserta tegebat.</l>
<l>Ipse, peregrina ferrugine clarus et ostro,</l>
<l>spicula torquebat Lycio Gortynia cornu;</l>
<l>aureus ex umeris erat arcus et aurea vati</l>
<l n="775">cassida; tum croceam chlamydemque sinusque crepantis</l>
<l>carbaseos fulvo in nodum collegerat auro</l>
<l>pictus acu tunicas et barbara tegmina crurum.</l>
<l>Hunc virgo, sive ut templis praefigeret arma</l>
<l>Troïa, captivo sive ut se ferret in auro</l>
<l n="780">venatrix, unum ex omni certamine pugnae</l>
<l>caeca sequebatur totumque incauta per agmen</l>
<l>femineo praedae et spoliorum ardebat amore,</l>
<l>telum ex insidiis cum tandem tempore capto</l>
<l>concitat et superos Arruns sic voce precatur:</l>
<l n="785">“Summe deum, sancti custos Soractis Apollo,</l>
<l>quem primi colimus, cui pineus ardor acervo</l>
<l>pascitur et medium freti pietate per ignem</l>
<l>cultores multa premimus vestigia pruna,</l>
<l>da, pater, hoc nostris aboleri dedecus armis,</l>
<l n="790">omnipotens. Non exuvias pulsaeve tropaeum</l>
<l>virginis aut spolia ulla peto (mihi cetera laudem</l>
<l>facta ferent): haec dira meo dum vulnere pestis</l>
<l>pulsa cadat, patrias remeabo inglorius urbes.</l>
<milestone ed="p" n="794" unit="card"/>
<l>Audiit et voti Phoebus succedere partem</l>
<l n="795">mente dedit, partem volucris dispersit in auras:</l>
<l>sterneret ut subita turbatam morte Camillam,</l>
<l>adnuit oranti; reducem ut patria alta videret,</l>
<l>non dedit, inque Notos vocem vertere procellae.</l>
<l>Ergo ut missa manu sonitum dedit hasta per auras,</l>
<l n="800">convertere animos acris oculosque tulere</l>
<l>cuncti ad reginam Volsci. Nihil ipsa nec aurae</l>
<l>nec sonitus memor aut venientis ab aethere teli,</l>
<l>hasta sub exsertam donec perlata papillam</l>
<l>haesit virgineumque alte bibit acta cruorem.</l>
<l n="805">Concurrunt trepidae comites dominamque ruentem</l>
<l>suscipiunt. Fugit ante omnis exterritus Arruns,</l>
<l>laetitia mixtoque metu, nec iam amplius hastae</l>
<l>credere nec telis occurrere virginis audet.</l>
<l>Ac velut ille, prius quam tela inimica sequantur,</l>
<l n="810">continuo in montis sese avius abdidit altos</l>
<l>occiso pastore lupus magnove iuvenco,</l>
<l>conscius audacis facti, caudamque remulcens</l>
<l>subiecit pavitantem utero silvasque petivit:</l>
<l>haud secus ex oculis se turbidus abstulit Arruns</l>
<l n="815">contentusque fuga mediis se immiscuit armis.</l>
<l>Illa manu moriens telum trahit, ossa sed inter</l>
<l>ferreus ad costas alto stat vulnere mucro:</l>
<l>labitur exsanguis, labuntur frigida leto</l>
<l>lumina, purpureus quondam color ora reliquit.</l>
<l n="820">Tum sic exspirans Accam ex aequalibus unam</l>
<l>adloquitur fidam ante alias, quae sola Camillae,</l>
<l>quicum partiri curas; atque haec ita fatur:</l>
<l>“Hactenus, Acca soror, potui: nunc vulnus acerbum</l>
<l>conficit, et tenebris nigrescunt omnia circum.</l>
<l n="825">Effuge et haec Turno mandata novissima perfer:</l>
<l>succedat pugnae Troianosque arceat urbe.</l>
<l>Iamque vale.” Simul his dictis linquebat habenas,</l>
<l>ad terram non sponte fluens. Tum frigida toto</l>
<l>paulatim exsolvit se corpore lentaque colla</l>
<l n="830">et captum leto posuit caput, arma relinquunt,</l>
<l>vitaque cum gemitu fugit indignata sub umbras.</l>
<l>Tum vero immensus surgens ferit aurea clamor</l>
<l>sidera: deiecta crudescit pugna Camilla,</l>
<l>incurrunt densi simul omnis copia Teucrum</l>
<l n="835">Tyrrhenique duces Evandrique Arcades alae.</l>
<milestone ed="p" n="836" unit="card"/>
<l>At Triviae custos iamdudum in montibus Opis</l>
<l>alta sedet summis spectatque interrita pugnas.</l>
<l>Utque procul medio iuvenum in clamore furentum</l>
<l>prospexit tristi multatam morte Camillam,</l>
<l n="840">ingemuitque deditque has imo pectore voces:</l>
<l>“Heu nimium, virgo, nimium crudele luisti</l>
<l>supplicium, Teucros conata lacessere bello!</l>
<l>Nec tibi desertae in dumis coluisse Dianam</l>
<l>profuit aut nostras umero gessisse sagittas.</l>
<l n="845">Non tamen indecorem tua te regina reliquit</l>
<l>extrema iam in morte, neque hoc sine nomine letum</l>
<l>per gentis erit aut famam patieris inultae.</l>
<l>Nam quicumque tuum violavit vulnere corpus,</l>
<l>morte luet merita.” Fuit ingens monte sub alto</l>
<l n="850">regis Dercenni terreno ex aggere bustum</l>
<l>antiqui Laurentis opacaque ilice tectum:</l>
<l>hic dea se primum rapido pulcherrima nisu</l>
<l>sistit et Arruntem tumulo speculatur ab alto.</l>
<l>Ut vidit laetantem animis ac vana tumentem,</l>
<l n="855">“Cur,” inquit, “diversus abis? Huc dirige gressum,</l>
<l>huc periture veni, capias ut digna Camillae</l>
<l>praemia. Tune etiam telis moriere Dianae?”</l>
<l>dixit, et aurata volucrem Threissa sagittam</l>
<l>deprompsit pharetra cornuque infensa tetendit</l>
<l n="860">et duxit longe, donec curvata coirent</l>
<l>inter se capita et manibus iam tangeret aequis,</l>
<l>laeva aciem ferri, dextra nervoque papillam.</l>
<l>Extemplo teli stridorem aurasque sonantis</l>
<l>audiit una Arruns, haesitque in corpore ferrum.</l>
<l n="865">Illum exspirantem socii atque extrema gementem</l>
<l>obliti ignoto camporum in pulvere linquunt,</l>
<l>Opis ad aetherium pennis aufertur Olympum.</l>
<milestone ed="p" n="868" unit="card"/>
<l>Prima fugit domina amissa levis ala Camillae;</l>
<l>turbati fugiunt Rutuli, fugit acer Atinas</l>
<l n="870">disiectique duces desolatique manipli</l>
<l>tuta petunt et equis aversi ad moenia tendunt.</l>
<l>Nec quisquam instantis Teucros letumque ferentis</l>
<l>sustentare valet telis aut sistere contra,</l>
<l>sed laxos referunt umeris languentibus arcus,</l>
<l n="875">quadrupedumque putrem cursu quatit ungula campum.</l>
<l>Volvitur ad muros caligine turbidus atra</l>
<l>pulvis, et e speculis percussae pectora matres</l>
<l>femineum clamorem ad caeli sidera tollunt.</l>
<l>Qui cursu portas primi inrupere patentis,</l>
<l n="880">hos inimica super mixto premit agmine turba;</l>
<l>nec miseram effugiunt mortem, sed limine in ipso,</l>
<l>moenibus in patriis atque inter tuta domorum</l>
<l>confixi exspirant animas. Pars claudere portas:</l>
<l>nec sociis aperire viam nec moenibus audent</l>
<l n="885">accipere orantis, oriturque miserrima caedes</l>
<l>defendentum armis aditus inque arma ruentum.</l>
<l>Exclusi ante oculos lacrumantumque ora parentum</l>
<l>pars in praecipitis fossas urgente ruina</l>
<l>volvitur, immissis pars caeca et concita frenis</l>
<l n="890">arietat in portas et duros obice postis.</l>
<l>Ipsae de muris summo certamine matres,</l>
<l>monstrat amor verus patriae, ut videre Camillam,</l>
<l>tela manu trepidae iaciunt ac robore duro</l>
<l>stipitibus ferrum sudibusque imitantur obustis</l>
<l n="895">praecipites primaeque mori pro moenibus ardent.</l>
<milestone ed="p" n="896" unit="card"/>
<l>Interea Turnum in silvis saevissimus implet</l>
<l>nuntius, et iuveni ingentem fert Acca tumultum:</l>
<l>deletas Volscorum acies, cecidisse Camillam,</l>
<l>ingruere infensos hostis et Marte secundo</l>
<l n="900">omnia corripuisse, metum iam ad moenia ferri.</l>
<l>Ille furens, et saeva Iovis sic numina pellunt,</l>
<l>deserit obsessos collis, nemora aspera linquit.</l>
<l>Vix e conspectu exierat campumque tenebat,</l>
<l>cum pater Aeneas saltus ingressus apertos</l>
<l n="905">exsuperatque iugum silvaque evadit opaca.</l>
<l>Sic ambo ad muros rapidi totoque feruntur</l>
<l>agmine nec longis inter se passibus absunt;</l>
<l>ac simul Aeneas fumantis pulvere campos</l>
<l>prospexit longe Laurentiaque agmina vidit,</l>
<l n="910">et saevum Aenean adgnovit Turnus in armis</l>
<l>adventumque pedum flatusque audivit equorum.</l>
<l>Continuoque ineant pugnas et proelia temptent,</l>
<l>ni roseus fessos iam gurgite Phoebus Hibero</l>
<l>tinguat equos noctemque die labente reducat:</l>
<l n="915">considunt castris ante urbem et moenia vallant.</l></div1></body></text></TEI.2>