<?xml version="1.0" encoding="UTF-8"?>
<TEI.2><text><body><div1 type="Book" n="8" org="uniform" sample="complete">
<milestone ed="p" n="1" unit="card"/>
<l>Ut belli signum Laurenti Turnus ab arce</l>
<l>extulit et rauco strepuerunt cornua cantu,</l>
<l>utque acris concussit equos utque impulit arma,</l>
<l>extemplo turbati animi, simul omne tumultu</l>
<l n="5">coniurat trepido Latium saevitque iuventus</l>
<l>effera. Ductores primi Messapus et Ufens</l>
<l>contemptorque deum Mezentius undique cogunt</l>
<l>auxilia et latos vastant cultoribus agros.</l>
<l>mittitur et magni Venulus Diomedis ad urbem,</l>
<l n="10">qui petat auxilium et Latio consistere Teucros,</l>
<l>advectum Aenean classi victosque penatis</l>
<l>inferre et fatis regem se dicere posci</l>
<l>edoceat multasque viro se adiungere gentis</l>
<l>Dardanio et late Latio increbrescere nomen.</l>
<l n="15">Quid struat his coeptis, quem, si Fortuna sequatur,</l>
<l>eventum pugnae cupiat, manifestius ipsi</l>
<l>quam Turno regi aut regi apparere Latino.</l>
<milestone ed="p" n="18" unit="card"/>
<l>Talia per Latium. Quae Laomedontius heros</l>
<l>cuncta videns magno curarum fluctuat aestu,</l>
<l n="20">atque animum nunc huc celerem, nunc dividit illuc.</l>
<l>In partisque rapit varias perque omnia versat:</l>
<l>sicut aquae tremulum labris ubi lumen aenis</l>
<l>sole repercussum aut radiantis imagine lunae</l>
<l>omnia pervolitat late loca iamque sub auras</l>
<l n="25">erigitur summique ferit lacuaria tecti.</l>
<l>Nox erat, et terras animalia fessa per omnis</l>
<l>alituum pecudumque genus sopor altus habebat:</l>
<l>cum pater in ripa gelidique sub aetheris axe</l>
<l>Aeneas, tristi turbatus pectora bello,</l>
<l n="30">procubuit seramque dedit per membra quietem.</l>
<l>Huic deus ipse loci fluvio Tiberinus amoeno</l>
<l>populeas inter senior se attollere frondes</l>
<l>visus; eum tenuis glauco velabat amictu</l>
<l>carbasus, et crinis umbrosa tegebat harundo,</l>
<l n="35">tum sic adfari et curas his demere dictis:</l>
<milestone ed="p" n="36" unit="card"/>
<l>“O sate gente deum, Troianam ex hostibus urbem</l>
<l>qui revehis nobis aeternaque Pergama servas,</l>
<l>exspectate solo Laurenti arvisque Latinis,</l>
<l>hic tibi certa domus, certi, ne absiste, penates;</l>
<l n="40">neu belli terrere minis: tumor omnis et irae</l>
<l>concessere deum.</l>
<l><del status="unremarkable">Iamque tibi, ne vana putes haec fingere somnum,</del></l>
<l><del status="unremarkable">litoreis ingens inventa sub ilicibus sus,</del></l>
<l><del status="unremarkable">triginta capitum fetus enixa, iacebit,</del></l>
<l n="45"><del status="unremarkable">alba, solo recubans, albi circum ubera nati.</del></l>
<l><del status="unremarkable">Hic locus urbis erit, requies ea certa laborum</del></l>
<l><del status="unremarkable">ex quo ter denis urbem redeuntibus annis</del></l>
<l><del status="unremarkable">Ascanius clari condet cognominis Albam.</del></l>
<l><del status="unremarkable">Haud incerta cano.</del> Nunc qua ratione quod instat</l>
<l n="50">expedias victor, paucis (adverte) docebo.</l>
<l>Arcades his oris, genus a Pallante profectum,</l>
<l>qui regem Euandrum comites, qui signa secuti,</l>
<l>delegere locum et posuere in montibus urbem</l>
<l>Pallantis proavi de nomine Pallanteum.</l>
<l n="55">Hi bellum adsidue ducunt cum gente Latina;</l>
<l>hos castris adhibe socios et foedera iunge.</l>
<l>Ipse ego te ripis et recto flumine ducam,</l>
<l>adversum remis superes subvectus ut amnem.</l>
<l>Surge age, nate dea, primisque cadentibus astris</l>
<l n="60">Iunoni fer rite preces iramque minasque</l>
<l>supplicibus supera votis. Mihi victor honorem</l>
<l>persolves. Ego sum pleno quem flumine cernis</l>
<l>stringentem ripas et pinguia culta secantem,</l>
<l>caeruleus Thybris, caelo gratissimus amnis.</l>
<l n="65">Hic mihi magna domus, celsis caput urbibus, exit.”</l>
<milestone ed="p" n="66" unit="card"/>
<l>Dixit, deinde lacu fluvius se condidit alto,</l>
<l>ima petens; nox Aenean somnusque reliquit.</l>
<l>Surgit et aetherii spectans orientia solis</l>
<l>lumina rite cavis undam de flumine palmis</l>
<l n="70">sustinet ac talis effundit ad aethera voces:</l>
<l>“Nymphae, Laurentes nymphae, genus amnibus unde est,</l>
<l>tuque, o Thybri tuo genitor cum flumine sancto,</l>
<l>accipite Aenean et tandem arcete periclis.</l>
<l>Quo te cumque lacus miserantem incommoda nostra</l>
<l n="75">fonte tenet, quocumque solo pulcherrimus exis,</l>
<l>semper honore meo, semper celebrabere donis</l>
<l>corniger hesperidum fluvius regnator aquarum.</l>
<l>Adsis o tantum et propius tua numina firmes.”</l>
<l>sic memorat geminasque legit de classe biremis</l>
<l n="80">remigioque aptat, socios simul instruit armis.</l>
<milestone ed="p" n="81" unit="card"/>
<l>Ecce autem subitum atque oculis mirabile monstrum;</l>
<l>candida per silvam cum fetu concolor albo</l>
<l>procubuit viridique in litore conspicitur sus.</l>
<l>Quam pius Aeneas tibi enim, tibi, maxuma Iuno,</l>
<l n="85">mactat sacra ferens et cum grege sistit ad aram.</l>
<l>Thybris ea fluvium, quam longa est, nocte tumentem</l>
<l>leniit, et tacita refluens ita substitit unda,</l>
<l>mitis ut in morem stagni placidaeque paludis</l>
<l>sterneret aequor aquis, remo ut luctamen abesset.</l>
<l n="90">Ergo iter inceptum celerant rumore secundo;</l>
<l>labitur uncta vadis abies; mirantur et undae,</l>
<l>miratur nemus insuetum fulgentia longe</l>
<l>scuta virum fluvio pictasque innare carinas.</l>
<l>Olli remigio noctemque diemque fatigant</l>
<l n="95">et longos superant flexus variisque teguntur</l>
<l>arboribus viridisque secant placido aequore silvas.</l>
<l>Sol medium caeli conscenderat igneus orbem,</l>
<l>cum muros arcemque procul ac rara domorum</l>
<l>tecta vident, quae nunc Romana potentia caelo</l>
<l n="100">aequavit, tum res inopes Euandrus habebat:</l>
<l>ocius advertunt proras urbique propinquant.</l>
<milestone ed="p" n="102" unit="card"/>
<l>Forte die sollemnem illo rex Arcas honorem</l>
<l>Amphitryoniadae magno divisque ferebat</l>
<l>ante urbem in luco. Pallas huic filius una,</l>
<l n="105">una omnes iuvenum primi pauperque senatus</l>
<l>tura dabant, tepidusque cruor fumabat ad aras.</l>
<l>Ut celsas videre rates atque inter opacum</l>
<l>adlabi nemus et tacitis incumbere remis,</l>
<l>terrentur visu subito cunctique relictis</l>
<l n="110">consurgunt mensis. Audax quos rumpere Pallas</l>
<l>sacra vetat raptoque volat telo obvius ipse</l>
<l>et procul e tumulo: “Iuvenes, quae causa subegit</l>
<l>ignotas temptare vias, quo tenditis?” inquit.</l>
<l>“Qui genus? Unde domo? Pacemne huc fertis an arma?”</l>
<l n="115">Tum pater Aeneas puppi sic fatur ab alta</l>
<l>paciferaeque manu ramum praetendit olivae:</l>
<l>“Troiugenas ac tela vides inimica Latinis,</l>
<l>quos illi bello profugos egere superbo.</l>
<l>Euandrum petimus. Ferte haec et dicite lectos</l>
<l n="120">Dardaniae venisse duces socia arma rogantis.”</l>
<l>Obstipuit tanto percussus nomine Pallas:</l>
<l>“Egredere o quicumque es” ait “coramque parentem</l>
<l>adloquere ac nostris succede penatibus hospes.”</l>
<l>excepitque manu dextramque amplexus inhaesit.</l>
<l n="125">Progressi subeunt luco fluviumque relinquunt.</l>
<milestone ed="p" n="126" unit="card"/>
<l>Tum regem Aeneas dictis adfatur amicis:</l>
<l>“Optume Graiugenum, cui me Fortuna precari</l>
<l>et vitta comptos voluit praetendere ramos,</l>
<l>non equidem extimui, Danaum quod ductor et Arcas</l>
<l n="130">quodque a stirpe fores geminis coniunctus Atridis;</l>
<l>sed mea me virtus et sancta oracula divom</l>
<l>cognatique patres, tua terris didita fama,</l>
<l>coniunxere tibi et fatis egere volentem.</l>
<l>Dardanus, Iliacae primus pater urbis et auctor,</l>
<l n="135">Electra, ut Grai perhibent. Atlantide cretus,</l>
<l>advehitur Teucros; Electram maxumus Atlas</l>
<l>edidit, aetherios umero qui sustinet orbes</l>
<l>vobis Mercurius pater est, quem candida Maia</l>
<l>Cyllenae gelido conceptum vertice fudit;</l>
<l n="140">at Maiam, auditis si quicquam credimus, Atlas,</l>
<l>idem Atlas generat, caeli qui sidera tollit.</l>
<l>Sic genus amborum scindit se sanguine ab uno.</l>
<l>His fretus non legatos neque prima per artem</l>
<l>temptamenta tui pepigi: me, me ipse meumque</l>
<l n="145">obieci caput et supplex ad limina veni.</l>
<l>Gens eadem, quae te, crudeli Daunia bello</l>
<l>insequitur; nos si pellant, nihil afore credunt,</l>
<l>quin omnem Hesperiam penitus sua sub iuga mittant</l>
<l>et mare quod supra teneant quodque adluit infra.</l>
<l n="150">Accipe daque fidem: sunt nobis fortia bello</l>
<l>pectora, sunt animi et rebus spectata iuventus.”</l>
<milestone ed="p" n="152" unit="card"/>
<l>Dixerat Aeneas. Ille os oculosque loquentis</l>
<l>iamdudum et totum lustrabat lumine corpus.</l>
<l>Tum sic pauca refert: “Ut te, fortissime Teucrum,</l>
<l n="155">accipio agnoscoque libens! Ut verba parentis</l>
<l>et vocem Anchisae magni voltumque recordor!</l>
<l>Nam memini Hesionae visentem regna sororis</l>
<l>Laomedontiaden Priamum, Salamina petentem,</l>
<l>protinus Arcadiae gelidos invisere finis.</l>
<l n="160">Tum mihi prima genas vestibat flore iuventas,</l>
<l>mirabarque duces Teucros, mirabar et ipsum</l>
<l>Laomedontiaden, sed cunctis altior ibat</l>
<l>Anchises: mihi mens iuvenali ardebat amore</l>
<l>compellare virum et dextrae coniungere dextram.</l>
<l n="165">Accessi et cupidus Phenei sub moenia duxi.</l>
<l>Ille mihi insignem pharetram Lyciasque sagittas</l>
<l>discedens chlamydemque auro dedit intertextam</l>
<l>frenaque bina meus quae nunc habet aurea Pallas.</l>
<l>Ergo et quam petitis iuncta est mihi foedere dextra,</l>
<l n="170">et lux cum primum terris se crastina reddet,</l>
<l>auxilio laetos dimittam opibusque iuvabo.</l>
<l>Interea sacra haec, quando huc venistis amici,</l>
<l>annua, quae differre nefas, celebrate faventes</l>
<l>nobiscum et iam nunc sociorum adsuescite mensis.”</l>
<milestone ed="p" n="175" unit="card"/>
<l n="175">Haec ubi dicta, dapes iubet et sublata reponi</l>
<l>pocula gramineoque viros locat ipse sedili</l>
<l>praecipuumque toro et villosi pelle leonis</l>
<l>accipit Aenean solioque invitat acerno.</l>
<l>Tum lecti iuvenes certatim araeque sacerdos</l>
<l n="180">viscera tosta ferunt taurorum onerantque canistris</l>
<l>dona laboratae Cereris Bacchumque ministrant.</l>
<l>Vescitur Aeneas simul et Troiana iuventus</l>
<l>perpetui tergo bovis et lustralibus extis.</l>
<milestone ed="p" n="184" unit="card"/>
<l>Postquam exempta fames et amor compressus edendi,</l>
<l n="185">rex Euandrus ait: “Non haec sollemnia nobis,</l>
<l>has ex more dapes, hanc tanti numinis aram</l>
<l>vana superstitio veterumque ignara deorum</l>
<l>inposuit: saevis, hospes Troiane, periclis</l>
<l>servati facimus meritosque novamus honores.</l>
<l n="190">Iam primum saxis suspensam hanc aspice rupem,</l>
<l>disiectae procul ut moles desertaque montis</l>
<l>stat domus et scopuli ingentem traxere ruinam.</l>
<l>Hic spelunca fuit, vasto summota recessu,</l>
<l>semihominis Caci facies quam dira tenebat</l>
<l n="195">solis inaccessam radiis; semperque recenti</l>
<l>caede tepebat humus, foribusque adfixa superbis</l>
<l>ora virum tristi pendebant pallida tabo.</l>
<l>Huic monstro Volcanus erat pater: illius atros</l>
<l>ore vomens ignis magna se mole ferebat.</l>
<l n="200">Attulit et nobis aliquando optantibus aetas</l>
<l>auxilium adventumque dei. Nam maximus ultor,</l>
<l>tergemini nece Geryonae spoliisque superbus</l>
<l>Alcides aderat taurosque hac victor agebat</l>
<l>ingentis, vallemque boves amnemque tenebant.</l>
<l n="205">At furiis Caci mens effera, nequid inausum</l>
<l>aut intractatum scelerisve dolive fuisset,</l>
<l>quattuor a stabulis praestanti corpore tauros</l>
<l>avertit, totidem forma superante iuvencas;</l>
<l>atque hos, nequa forent pedibus vestigia rectis,</l>
<l n="210">cauda in speluncam tractos versisque viarum</l>
<l>indiciis raptos saxo occultabat opaco:</l>
<l>quaerenti nulla ad speluncam signa ferebant.</l>
<l>Interea, cum iam stabulis saturata moveret</l>
<l>Amphytrioniades armenta abitumque pararet,</l>
<l n="215">discessu mugire boves atque omne querelis</l>
<l>impleri nemus et colles clamore relinqui.</l>
<l>reddidit una boum vocem vastoque sub antro</l>
<l>mugiit et Caci spem custodita fefellit.</l>
<milestone ed="p" n="219" unit="card"/>
<l>Hic vero Alcidae furiis exarserat atro</l>
<l n="220">felle dolor: rapit arma manu nodisque gravatum</l>
<l>robur et aerii cursu petit ardua montis.</l>
<l>Tum primum nostri Cacum videre timentem</l>
<l>turbatumque oculis: fugit ilicet ocior Euro</l>
<l>speluncamque petit, pedibus timor addidit alas.</l>
<l n="225">Ut sese inclusit ruptisque immane catenis</l>
<l>deiecit saxum, ferro quod et arte paterna</l>
<l>pendebat, fultosque emuniit obice postis,</l>
<l>ecce furens animis aderat Tirynthius omnemque</l>
<l>accessum lustrans huc ora ferebat et illuc,</l>
<l n="230">dentibus infrendens. Ter totum fervidus ira</l>
<l>lustrat Aventini montem, ter saxea temptat</l>
<l>limina nequiquam, ter fessus valle resedit.</l>
<l>Stabat acuta silex, praecisis undique saxis</l>
<l>speluncae dorso insurgens, altissima visu,</l>
<l n="235">dirarum nidis domus opportuna volucrum.</l>
<l>Hanc, ut prona iugo laevum incumbebat in amnem,</l>
<l>dexter in adversum nitens concussit et imis</l>
<l>avolsam solvit radicibus; inde repente</l>
<l>inpulit, inpulsu quo maximus intonat aether</l>
<l n="240">dissultant ripae refluitque exterritus amnis.</l>
<l>At specus et Caci detecta apparuit ingens</l>
<l>regia, et umbrosae penitus patuere cavernae:</l>
<l>non secus ac siqua penitus vi terra dehiscens</l>
<l>infernas reseret sedes et regna recludat</l>
<l n="245">pallida, dis invisa, superque immane barathrum</l>
<l>cernatur, trepident inmisso lumine manes.</l>
<l>Ergo insperata deprensum luce repente</l>
<l>inclusumque cavo saxo atque insueta rudentem</l>
<l>desuper Alcides telis premit omniaque arma</l>
<l n="250">advocat et ramis vastisque molaribus instat.</l>
<l>Ille autem, neque enim fuga iam super ulla pericli,</l>
<l>faucibus ingentem fumum (mirabile dictu)</l>
<l>evomit involvitque domum caligine caeca,</l>
<l>prospectum eripiens oculis, glomeratque sub antro</l>
<l n="255">fumiferam noctem commixtis igne tenebris.</l>
<l>Non tulit Alcides animis seque ipse per ignem</l>
<l>praecipiti iecit saltu, qua plurimus undam</l>
<l>fumus agit nebulaque ingens specus aestuat atra.</l>
<l>Hic Cacum in tenebris incendia vana vomentem</l>
<l n="260">corripit in nodum complexus et angit inhaerens</l>
<l>elisos oculos et siccum sanguine guttur.</l>
<milestone ed="p" n="262" unit="card"/>
<l>Panditur extemplo foribus domus atra revolsis,</l>
<l>abstractaeque boves abiurataeque rapinae</l>
<l>caelo ostenduntur, pedibusque informe cadaver</l>
<l n="265">protrahitur. Nequeunt expleri corda tuendo</l>
<l>terribilis oculos, voltum villosaque saetis</l>
<l>pectora semiferi atque extinctos faucibus ignis.</l>
<l>Ex illo celebratus honos, laetique minores</l>
<l>servavere diem, primusque Potitius auctor</l>
<l n="270">et domus Herculei custos Pinaria sacri.</l>
<l>Hanc aram luco statuit, quae maxuma semper</l>
<l>dicetur nobis et erit quae maxuma semper.</l>
<l>Quare agite, o iuvenes, tantarum in munere laudum</l>
<l>cingite fronde comas et pocula porgite dextris</l>
<l n="275">communemque vocate deum et date vina volentes.”</l>
<l>Dixerat, Herculea bicolor cum populus umbra</l>
<l>velavitque comas foliisque innexa pependit</l>
<l>et sacer implevit dextram scyphus. Ocius omnes</l>
<l>in mensam laeti libant divosque precantur.</l>
<milestone ed="p" n="280" unit="card"/>
<l n="280">Devexo interea propior fit Vesper Olympo,</l>
<l>iamque sacerdotes primusque Potitius ibant,</l>
<l>pellibus in morem cincti, flammasque ferebant.</l>
<l>Instaurant epulas et mensae grata secundae</l>
<l>dona ferunt cumulantque oneratis lancibus aras.</l>
<l n="285">tum Salii ad cantus incensa altaria circum</l>
<l>populeis adsunt evincti tempora ramis,</l>
<l>hic iuvenum chorus, ille senum; qui carmine laudes</l>
<l>Herculeas et facta ferunt: ut prima novercae</l>
<l>monstra manu geminosque premens eliserit angues,</l>
<l n="290">ut bello egregias idem disiecerit urbes,</l>
<l>Troiamque Oechaliamque, ut duros mille labores</l>
<l>rege sub Eurystheo fatis Iunonis iniquae</l>
<l>pertulerit. “Tu nubigenas, invicte, bimembris</l>
<l>Hylaeeumque Pholumque, manu, tu Cresia mactas</l>
<l n="295">prodigia et vastum Nemeae sub rupe leonem.</l>
<l>Te Stygii tremuere lacus, te ianitor Orci</l>
<l>ossa super recubans antro semesa cruento;</l>
<l>nec te ullae facies, non terruit ipse Typhoeus,</l>
<l>arduus arma tenens; non te rationis egentem</l>
<l n="300">Lernaeus turba capitum circumstetit anguis.</l>
<l>Salve, vera Iovis proles, decus addite divis,</l>
<l>et nos et tua dexter adi pede sacra secundo.”</l>
<l>Talia carminibus celebrant; super omnia Caci</l>
<l>speluncam adiciunt spirantemque ignibus ipsum.</l>
<l n="305">Consonat omne nemus strepitu collesque resultant.</l>
<milestone ed="p" n="306" unit="card"/>
<l>Exim se cuncti divinis rebus ad urbem</l>
<l>perfectis referunt. Ibat rex obsitus aevo</l>
<l>et comitem Aenean iuxta natumque tenebat</l>
<l>ingrediens varioque viam sermone levabat.</l>
<l n="310">miratur facilisque oculos fert omnia circum</l>
<l>Aeneas capiturque locis et singula laetus</l>
<l>exquiritque auditque virum monimenta priorum.</l>
<l>Tum rex Euandrus, Romanae conditor arcis:</l>
<l>“Haec nemora indigenae fauni nymphaeque tenebant</l>
<l n="315">gensque virum truncis et duro robore nata,</l>
<l>quis neque mos neque cultus erat, nec iungere tauros</l>
<l>aut componere opes norant aut parcere parto,</l>
<l>sed rami atque asper victu venatus alebat.</l>
<l>Primus ab aetherio venit Saturnus Olympo,</l>
<l n="320">arma Iovis fugiens et regnis exsul ademptis.</l>
<l>Is genus indocile ac dispersum montibus altis</l>
<l>composuit legesque dedit Latiumque vocari</l>
<l>maluit, his quoniam latuisset tutis in oris.</l>
<l>Aurea quae perhibent illo sub rege fuere</l>
<l n="325">saecula. Sic placida populos in pace regebat,</l>
<l>deterior donec paulatim ac decolor aetas</l>
<l>et belli rabies et amor successit habendi.</l>
<l>Tum manus Ausonia et gentes venere Sicanae,</l>
<l>saepius et nomen posuit Saturnia tellus;</l>
<l n="330">tum reges asperque immani corpore Thybris,</l>
<l>a quo post Itali fluvium cognomine Thybrim</l>
<l>diximus, amisit verum vetus Albula nomen;</l>
<l>me pulsum patria pelagique extrema sequentem</l>
<l>Fortuna omnipotens et ineluctabile fatum</l>
<l n="335">his posuere locis matrisque egere tremenda</l>
<l>Carmentis nymphae monita et deus auctor Apollo.</l>
<milestone ed="p" n="337" unit="card"/>
<l>Vix ea dicta: dehinc progressus monstrat et aram</l>
<l>et Carmentalem Romani nomine portam</l>
<l>quam memorant, nymphae priscum Carmentis honorem,</l>
<l n="340">vatis fatidicae, cecinit quae prima futuros</l>
<l>Aeneadas magnos et nobile Pallanteum.</l>
<l>Hinc lucum ingentem quem Romulus acer Asylum</l>
<l>rettulit et gelida monstrat sub rupe Lupercal,</l>
<l>Parrhasio dictum Panos de more Lycaei.</l>
<l n="345">Nec non et sacri monstrat nemus Argileti</l>
<l>testaturque locum et letum docet hospitis Argi.</l>
<l>Hinc ad Tarpeiam sedem et Capitolia ducit,</l>
<l>aurea nunc, olim silvestribus horrida dumis.</l>
<l>Iam tum religio pavidos terrebat agrestis</l>
<l n="350">dira loci, iam tum silvam saxumque tremebant.</l>
<l>Hoc nemus, hunc,” inquit, “frondoso vertice collem</l>
<l>(quis deus incertum est) habitat deus: Arcades ipsum</l>
<l>credunt se vidisse Iovem, cum saepe nigrantem</l>
<l>aegida concuteret dextra nimbosque cieret.</l>
<l n="355">Haec duo praeterea disiectis oppida muris,</l>
<l>reliquias veterumque vides monimenta virorum.</l>
<l>Hanc Ianus pater, hanc Saturnus condidit arcem:</l>
<l>Ianiculum huic, illi fuerat Saturnia nomen.”</l>
<l>Talibus inter se dictis ad tecta subibant</l>
<l n="360">pauperis Euandri passimque armenta videbant</l>
<l>Romanoque foro et lautis mugire Carinis.</l>
<l>Ut ventum ad sedes: “Haec,” inquit, “limina victor</l>
<l>Alcides subiit, haec illum regia cepit.</l>
<l>Aude, hospes, contemnere opes et te quoque dignum</l>
<l n="365">finge deo rebusque veni non asper egenis.”</l>
<l>dixit et angusti subter fastigia tecti</l>
<l>ingentem Aenean duxit stratisque locavit</l>
<l>effultum foliis et pelle Libystidis ursae.</l>
<l>Nox ruit et fuscis tellurem amplectitur alis.</l>
<milestone ed="p" n="370" unit="card"/>
<l n="370">At Venus haud animo nequiquam exterrita mater</l>
<l>Laurentumque minis et duro mota tumultu</l>
<l>Volcanum adloquitur thalamoque haec coniugis aureo</l>
<l>incipit et dictis divinum adspirat amorem:</l>
<l>“Dum bello Argolici vastabant Pergama reges</l>
<l n="375">debita casurasque inimicis ignibus arces,</l>
<l>non ullum auxilium miseris, non arma rogavi</l>
<l>artis opisque tuae nec te, carissime coniunx,</l>
<l>incassumve tuos volui exercere labores,</l>
<l>quamvis et Priami deberem plurima natis</l>
<l n="380">et durum Aeneae flevissem saepe laborem.</l>
<l>Nunc Iovis imperiis Rutulorum constitit oris:</l>
<l>ergo eadem supplex venio et sanctum mihi numen</l>
<l>arma rogo genetrix nato. Te filia Nerei,</l>
<l>te potuit lacrimis Tithonia flectere coniunx.</l>
<l n="385">Aspice qui coeant populi, quae moenia clausis</l>
<l>ferrum acuant portis in me exscidiumque meorum.”</l>
<l>Dixerat et niveis hinc atque hinc diva lacertis</l>
<l>cunctantem amplexu molli fovet. Ille repente</l>
<l>accepit solitam flammam, notusque medullas</l>
<l n="390">intravit calor et labefacta per ossa cucurrit:</l>
<l>non secus atque olim tonitru cum rupta corusco</l>
<l>ignea rima micans percurrit lumine nimbos.</l>
<l>Sensit laeta dolis et formae conscia coniunx.</l>
<l>Tum pater aeterno fatur devinctus amore:</l>
<l n="395">“Quid causas petis ex alto? Fiducia cessit</l>
<l>quo tibi, diva, mei? Similis si cura fuisset,</l>
<l>tum quoque fas nobis Teucros armare fuisset:</l>
<l>nec pater omnipotens Troiam nec fata vetabant</l>
<l>stare decemque alios Priamum superesse per annos.</l>
<l n="400">Et nunc, si bellare paras atque haec tibi mens est,</l>
<l>quidquid in arte mea possum promittere curae,</l>
<l>quod fieri ferro liquidove potest electro,</l>
<l>quantum ignes animaeque valent, absiste precando</l>
<l>viribus indubitare tuis.” Ea verba locutus</l>
<l n="405">optatos dedit amplexus placidumque petivit</l>
<l>coniugis infusus gremio per membra soporem.</l>
<milestone ed="p" n="407" unit="card"/>
<l>Inde ubi prima quies medio iam noctis abactae</l>
<l>curriculo expulerat somnum, cum femina primum,</l>
<l>cui tolerare colo vitam tenuique Minerva</l>
<l n="410">impositum, cinerem et sopitos suscitat ignes,</l>
<l>noctem addens operi, famulasque ad lumina longo</l>
<l>exercet penso, castum ut servare cubile</l>
<l>coniugis et possit parvos educere natos:</l>
<l>haud secus Ignipotens nec tempore segnior illo</l>
<l n="415">mollibus e stratis opera ad fabrilia surgit.</l>
<l>Insula Sicanium iuxta latus Aeoliamque</l>
<l>erigitur Liparen, fumantibus ardua saxis,</l>
<l>quam subter specus et Cyclopum exesa caminis</l>
<l>antra Aetnaea tonant validique incudibus ictus</l>
<l n="420">auditi referunt gemitus striduntque cavernis</l>
<l>stricturae Chalybum et fornacibus ignis anhelat,</l>
<l>Volcani domus et Volcania nomine tellus.</l>
<l>Hoc tunc ignipotens caelo descendit ab alto.</l>
<milestone ed="p" n="424" unit="card"/>
<l>Ferrum exercebant vasto Cyclopes in antro,</l>
<l n="425">Brontesque Steropesque et nudus membra Pyragmon.</l>
<l>His informatum manibus iam parte polita</l>
<l>fulmen erat, toto genitor quae plurima caelo</l>
<l>deicit in terras, pars inperfecta manebat.</l>
<l>Tris imbris torti radios, tris nubis aquosae</l>
<l n="430">addiderant, rutili tris ignis et alitis austri:</l>
<l>fulgores nunc horrificos sonitumque metumque</l>
<l>miscebant operi flammisque sequacibus iras.</l>
<l>Parte alia Marti currumque rotasque volucris</l>
<l>instabant, quibus ille viros, quibus excitat urbes;</l>
<l n="435">aegidaque horriferam, turbatae Palladis arma,</l>
<l>certatim squamis serpentum auroque polibant</l>
<l>conexosque anguis ipsamque in pectore divae</l>
<l>Gorgona, desecto vertentem lumina collo.</l>
<l>“Tollite cuncta,” inquit, “coeptosque auferte labores,</l>
<l n="440">Aetnaei Cyclopes, et huc advertite mentem:</l>
<l>arma acri facienda viro. Nunc viribus usus,</l>
<l>nunc manibus rapidis, omni nunc arte magistra.</l>
<l>Praecipitate moras.” Nec plura effatus; at illi</l>
<l>ocius incubuere omnes pariterque laborem</l>
<l n="445">sortiti. Fluit aes rivis aurique metallum,</l>
<l>volnificusque chalybs vasta fornace liquescit.</l>
<l>Ingentum clipeum informant, unum omnia contra</l>
<l>tela Latinorum, septenosque orbibus orbes</l>
<l>impediunt. Alii ventosis follibus auras</l>
<l n="450">accipiunt redduntque, alii stridentia tingunt</l>
<l>aera lacu. Gemit impositis incudibus antrum.</l>
<l>Illi inter sese multa vi bracchia tollunt</l>
<l>in numerum versantque tenaci forcipe massam.</l>
<milestone ed="p" n="454" unit="card"/>
<l>Haec pater Aeoliis properat dum Lemnius oris,</l>
<l n="455">Euandrum ex humili tecto lux suscitat alma</l>
<l>et matutini volucrum sub culmine cantus.</l>
<l>Consurgit senior tunicaque inducitur artus</l>
<l>et Tyrrhena pedum circumdat vincula plantis;</l>
<l>tum lateri atque umeris Tegeaeum subligat ensem,</l>
<l n="460">demissa ab laeva pantherae terga retorquens.</l>
<l>Nec non et gemini custodes limine ab alto</l>
<l>praecedunt gressumque canes comitantur erilem.</l>
<l>Hospitis Aeneae sedem et secreta petebat</l>
<l>sermonum memor et promissi muneris heros.</l>
<l n="465">Nec minus Aeneas se matutinus agebat.</l>
<l>Filius huic Pallas, illi comes ibat Achates.</l>
<l>Congressi iungunt dextras mediisque residunt</l>
<l>aedibus et licito tandem sermone fruuntur.</l>
<l>Rex prior haec:</l>
<milestone ed="p" n="470" unit="card"/>
<l n="470">“Maxume Teucrorum ductor, quo sospite numquam</l>
<l>res equidem Troiae victas aut regna fatebor,</l>
<l>nobis ad belli auxilium pro nomine tanto</l>
<l>exiguae vires: hinc Tusco claudimur amni,</l>
<l>hinc Rutulus premit et murum circumsonat armis.</l>
<l n="475">Sed tibi ego ingentis populos opulentaque regnis</l>
<l>iungere castra paro, quam fors inopina salutem</l>
<l>ostentat: fatis huc te poscentibus adfers.</l>
<l>Haud procul hinc saxo incolitur fundata vetusto</l>
<l>urbis Agyllinae sedes, ubi Lydia quondam</l>
<l n="480">gens, bello praeclara, iugis insedit Etruscis.</l>
<l>Hanc multos florentem annos rex deinde superbo</l>
<l>imperio et saevis tenuit Mezentius armis.</l>
<l>Quid memorem infandas caedes, quid facta tyranni</l>
<l>effera? Di capiti ipsius generique reservent!</l>
<l n="485">Mortua quin etiam iungebat corpora vivis</l>
<l>componens manibusque manus atque oribus ora,</l>
<l>tormenti genus, et sanie taboque fluentis</l>
<l>complexu in misero longa sic morte necabat.</l>
<l>at fessi tandem cives infanda furentem</l>
<l n="490">armati circumsistunt ipsumque domumque,</l>
<l>obtruncant socios, ignem ad fastigia iactant.</l>
<l>Ille inter caedem Rutulorum elapsus in agros</l>
<l>confugere et Turni defendier hospitis armis.</l>
<l>Ergo omnis furiis surrexit Etruria iustis:</l>
<l n="495">regem ad supplicium praesenti Marte reposcunt.</l>
<l>his ego te, Aenea, ductorem milibus addam.</l>
<l>Toto namque fremunt condensae litore puppes</l>
<l>Signaque ferre iubent; retinet longaevus haruspex</l>
<l>fata canens, “O Maeoniae delecta iuventus,</l>
<l n="500">flos veterum virtusque virum, quos iustus in hostem</l>
<l>fert dolor et merita accendit Mezentius ira,</l>
<l>nulli fas Italo tantam subiungere gentem:</l>
<l>externos optate duces”; tum Etrusca resedit</l>
<l>hoc acies campo, monitis exterrita divom.</l>
<l n="505">Ipse oratores ad me regnique coronam</l>
<l>cum sceptro misit mandatque insignia Tarchon,</l>
<l>succedam castris Tyrrhenaque regna capessam.</l>
<l>Sed mihi tarda gelu saeclisque effeta senectus</l>
<l>invidet imperium seraeque ad fortia vires.</l>
<l n="510">natum exhortarer, ni mixtus matre Sabella</l>
<l>hinc partem patriae traheret. Tu, cuius et annis</l>
<l>et generi fatum indulgent, quem numina poscunt,</l>
<l>ingredere, o Teucrum atque Italum fortissime ductor.</l>
<l>hunc tibi praeterea, spes et solacia nostri,</l>
<l n="515">Pallanta adiungam; sub te tolerare magistro</l>
<l>militiam et grave Martis opus, tua cernere facta</l>
<l>adsuescat primis et te miretur ab annis.</l>
<l>Arcadas huic equites bis centum, robora pubis</l>
<l>lecta dabo totidemque suo tibi nomine Pallas.”</l>
<milestone ed="p" n="520" unit="card"/>
<l n="520">Vix ea fatus erat, defixique ora tenebant</l>
<l>Aeneas Anchisiades et fidus Achates</l>
<l>multaque dura suo tristi cum corde putabant,</l>
<l>ni signum caelo Cytherea dedisset aperto.</l>
<l>Namque inproviso vibratus ab aethere fulgor</l>
<l n="525">cum sonitu venit, et ruere omnia visa repente</l>
<l>Tyrrhenusque tubae mugire per aethera clangor.</l>
<l>Suspiciunt, iterum atque iterum fragor increpat ingens:</l>
<l>arma inter nubem caeli regione serena</l>
<l>per sudum rutilare vident et pulsa tonare.</l>
<l n="530">Obstipuere animis alii, sed Troius heros</l>
<l>agnovit sonitum et divae promissa parentis.</l>
<l>Tum memorat: “Ne vero, hospes, ne quaere profecto,</l>
<l>quem casum portenta ferant: ego poscor Olympo.</l>
<l>Hoc signum cecinit missuram diva creatrix,</l>
<l n="535">si bellum ingrueret, Volcaniaque arma per auras</l>
<l>laturam auxilio.</l>
<l>Heu quantae miseris caedes Laurentibus instant;</l>
<l>quas poenas mihi, Turne, dabis; quam multa sub undas</l>
<l>scuta virum galeasque et fortia corpora volves,</l>
<l n="540">Thybri pater! Poscant acies et foedera rumpant.”</l>
<milestone ed="p" n="541" unit="card"/>
<l>Haec ubi dicta dedit, solio se tollit ab alto</l>
<l>et primum Herculeis sopitas ignibus aras</l>
<l>excitat hesternumque larem parvosque penatis</l>
<l>laetus adit: mactant lectas de more bidentis</l>
<l n="545">Euandrus pariter, pariter Troiana iuventus.</l>
<l>Post hinc ad navis graditur sociosque revisit.</l>
<l>Quorum de numero qui sese in bella sequantur</l>
<l>praestantis virtute legit; pars cetera prona</l>
<l>fertur aqua segnisque secundo defluit amni,</l>
<l n="550">nuntia ventura Ascanio rerumque patrisque.</l>
<l>Dantur equi Teucris Tyrrhena petentibus arva;</l>
<l>ducunt exsortem Aeneae, quem fulva leonis</l>
<l>pellis obit totum, praefulgens unguibus aureis.</l>
<milestone ed="p" n="554" unit="card"/>
<l>Fama volat parvam subito volgata per urbem,</l>
<l n="555">ocius ire equites Tyrrheni ad litora regis.</l>
<l>vota metu duplicant matres, propiusque periclo</l>
<l>it timor, et maior Martis iam apparet imago.</l>
<l>tum pater Evandrus dextram complexus euntis</l>
<l>haeret. inexpletus lacrimans, ac talia fatur:</l>
<l n="560">“O mihi praeteritos referat si Iuppiter annos,</l>
<l>(qualis eram, cum primam aciem Praeneste sub ipsa</l>
<l>stravi scutorumque incendi victor acervos</l>
<l>et regem hac Erulum dextra sub Tartara misi,</l>
<l>nascenti cui tris animas Feronia mater</l>
<l n="565">(horrendum dictu) dederat; terna arma movenda,</l>
<l>ter Leto sternendus erat; cui tunc tamen omnis</l>
<l>abstulit haec animas dextra et totidem exuit armis:</l>
<l>non ego nunc dulci amplexu divellerer usquam,</l>
<l>nate, tuo, neque finitimo Mezentius umquam</l>
<l n="570">huic capiti insultans tot ferro saeva dedisset</l>
<l>funera, tam multis viduasset civibus urbem.</l>
<l>At vos, o superi, et divom tu maxume rector</l>
<l>Iuppiter, Arcadii, quaeso, miserescite regis</l>
<l>et patrias audite preces. Si numina vestra</l>
<l n="575">incolumem Pallanta mihi, si fata reservant,</l>
<l>si visurus eum vivo et venturus in unum:</l>
<l>vitam oro, patior quemvis durare laborem.</l>
<l>Sin aliquem infandum casum, Fortuna, minaris:</l>
<l>nunc O nunc liceat crudelem abrumpere vitam,</l>
<l n="580">dum curae ambiguae, dum spes incerta futuri,</l>
<l>dum te, care puer, mea sera et sola voluptas,</l>
<l>complexu teneo, gravior neu nuntius auris</l>
<l>volneret.” Haec genitor digressu dicta supremo</l>
<l>fundebat: famuli conlapsum in tecta ferebant.</l>
<milestone ed="p" n="585" unit="card"/>
<l n="585">Iamque adeo exierat portis equitatus apertis,</l>
<l>Aeneas inter primos et fidus Achates,</l>
<l>inde alii Troiae proceres, ipse agmine Pallas</l>
<l>in medio chlamyde et pictis conspectus in armis:</l>
<l>qualis ubi Oceani perfusus Lucifer unda,</l>
<l n="590">quem Venus ante alios astrorum diligit ignis,</l>
<l>extulit os sacrum caelo tenebrasque resolvit.</l>
<l>Stant pavidae in muris matres oculisque sequuntur</l>
<l>pulveream nubem et fulgentis aere catervas.</l>
<l>Olli per dumos, qua proxuma meta viarum,</l>
<l n="595">armati tendunt; it clamor, et agmine facto</l>
<l>quadrupedante putrem sonitu quatit ungula campum.</l>
<l>Est ingens gelidum lucus prope Caeritis amnem,</l>
<l>religione patrum late sacer; undique colles</l>
<l>inclusere cavi et nigra nemus abiete cingunt.</l>
<l n="600">Silvano fama est veteres sacrasse Pelasgos,</l>
<l>arvorum pecorisque deo, lucumque diemque,</l>
<l>qui primi finis aliquando habuere Latinos:</l>
<l>haud procul hinc Tarcho et Tyrrheni tuta tenebant</l>
<l>castra locis, celsoque omnis de colle videri</l>
<l n="605">iam poterat legio et latis tendebat in arvis.</l>
<l>Huc pater Aeneas et bello lecta iuventus</l>
<l>succedunt fessique et equos et corpora curant.</l>
<milestone ed="p" n="608" unit="card"/>
<l>At Venus aetherios inter dea candida nimbos</l>
<l>dona ferens aderat; natumque in valle reducta</l>
<l n="610">ut procul egelido secretum flumine vidit,</l>
<l>talibus adfata est dictis seque obtulit ultro:</l>
<l>“En perfecta mei promissa coniugis arte</l>
<l>munera, ne mox aut Laurentis, nate, superbos</l>
<l>aut acrem dubites in proelia poscere Turnum:”</l>
<l n="615">Dixit et amplexus nati Cytherea petivit,</l>
<l>arma sub adversa posuit radiantia quercu.</l>
<l>Ille, deae donis et tanto laetus honore,</l>
<l>expleri nequit atque oculos per singula volvit</l>
<l>miraturque interque manus et bracchia versat</l>
<l n="620">terribilem cristis galeam flammasque vomentem</l>
<l>fatiferumque ensem, loricam ex aere rigentem</l>
<l>sanguineam ingentem, qualis cum caerula nubes</l>
<l>solis inardescit radiis longeque refulget;</l>
<l>tum levis ocreas electro auroque recocto</l>
<l n="625">hastamque et clipei non enarrabile textum.</l>
<l>Illic res Italas Romanorumque triumphos</l>
<l>haud vatum ignarus venturique inscius aevi</l>
<l>fecerat ignipotens, illic genus omne futurae</l>
<l>stirpis ab Ascanio. pugnataque in ordine bella.</l>
<milestone ed="p" n="630" unit="card"/>
<l n="630">fecerat et viridi fetam Mavortis in antro</l>
<l>procubuisse lupam, geminos huic ubera circum</l>
<l>ludere pendentis pueros et lambere matrem</l>
<l>impavidos, illam tereti cervice reflexa</l>
<l>mulcere alternos et corpora fingere lingua.</l>
<l n="635">Nec procul hinc Romam et raptas sine more Sabinas</l>
<l>consessu caveae magnis circensibus actis</l>
<l>addiderat subitoque novum consurgere bellum</l>
<l>Romulidis Tatioque seni Curibusque severis.</l>
<l>Post idem inter se posito certamine reges</l>
<l n="640">armati Iovis ante aram paterasque tenentes</l>
<l>stabant et caesa iungebant foedera porca.</l>
<l>Haud procul inde citae Mettum in diversa quadrigae</l>
<l>distulerant, at tu dictis, Albane, maneres,</l>
<l>raptabatque viri mendacis viscera Tullus</l>
<l n="645">per silvam, et sparsi rorabant sanguine vepres.</l>
<l>Nec non Tarquinium eiectum Porsenna iubebat</l>
<l>accipere ingentique urbem obsidione premebat:</l>
<l>Aeneadae in ferrum pro libertate ruebant.</l>
<l>Illum indignanti similem similemque minanti</l>
<l n="650">aspiceres, pontem auderet quia vellere Cocles</l>
<l>et fluvium vinclis innaret Cloelia ruptis.</l>
<l>In summo custos Tarpeiae Manlius arcis</l>
<l>stabat pro templo et Capitolia celsa tenebat,</l>
<l>Romuleoque recens horrebat regia culmo.</l>
<l n="655">Atque hic auratis volitans argenteus anser</l>
<l>porticibus Gallos in limine adesse canebat.</l>
<l>Galli per dumos aderant arcemque tenebant,</l>
<l>defensi tenebris et dono noctis opacae:</l>
<l>aurea caesaries ollis atque aurea vestis,</l>
<l n="660">virgatis lucent sagulis, tum lactea colla</l>
<l>auro innectuntur, duo quisque Alpina coruscant</l>
<l>gaesa manu, scutis protecti corpora longis.</l>
<l>Hic exsultantis Salios nudosque Lupercos</l>
<l>lanigerosque apices et lapsa ancilia caelo</l>
<l n="665">extuderat, castae ducebant sacra per urbem</l>
<l>pilentis matres in mollibus. Hinc procul addit</l>
<l>Tartareas etiam sedes, alta ostia Ditis,</l>
<l>et scelerum poenas et te, Catilina, minaci</l>
<l>pendentem scopulo Furiarumque ora trementem,</l>
<l n="670">secretosque pios, his dantem iura Catonem.</l>
<milestone ed="p" n="671" unit="card"/>
<l>Haec inter tumidi late maris ibat imago</l>
<l>aurea, sed fluctu spumabant caerula cano;</l>
<l>et circum argento clari delphines in orbem</l>
<l>aequora verrebant caudis aestumque secabant.</l>
<l n="675">In medio classis aeratas, Actia bella,</l>
<l>cernere erat, totumque instructo Marte videres</l>
<l>fervere Leucaten auroque effulgere fluctus.</l>
<l>Hinc Augustus agens Italos in proelia Caesar</l>
<l>cum patribus populoque, penatibus et magnis dis,</l>
<l n="680">stans celsa in puppi; geminas cui tempora flammas</l>
<l>laeta vomunt patriumque aperitur vertice sidus.</l>
<l>Parte alia ventis et dis Agrippa secundis</l>
<l>arduus agmen agens; cui, belli insigne superbum,</l>
<l>tempora navali fulgent rostrata corona.</l>
<l n="685">Hinc ope barbarica variisque Antonius armis,</l>
<l>victor ab Aurorae populis et litore rubro,</l>
<l>Aegyptum viresque Orientis et ultima secum</l>
<l>Bactra vehit, sequiturque (nefas) Aegyptia coniunx.</l>
<l>Una omnes ruere, ac totum spumare reductis</l>
<l n="690">convolsum remis rostrisque tridentibus aequor.</l>
<l>alta petunt: pelago credas innare revolsas</l>
<l>Cycladas aut montis concurrere montibus altos,</l>
<l>tanta mole viri turritis puppibus instant.</l>
<l>stuppea flamma manu telisque volatile ferrum</l>
<l n="695">spargitur, arva nova Neptunia caede rubescunt.</l>
<l>Regina in mediis patrio vocat agmina sistro</l>
<l>necdum etiam geminos a tergo respicit anguis.</l>
<l>omnigenumque deum monstra et latrator Anubis</l>
<l>contra Neptunum et Venerem contraque Minervam</l>
<l n="700">tela tenent. Saevit medio in certamine Mavors</l>
<l>caelatus ferro tristesque ex aethere Dirae,</l>
<l>et scissa gaudens vadit Discordia palla,</l>
<l>quam cum sanguineo sequitur Bellona flagello.</l>
<l>Actius haec cernens arcum tendebat Apollo</l>
<l n="705">desuper: omnis eo terrore Aegyptus et Indi,</l>
<l>omnis Arabs, omnes vertebant terga Sabaei.</l>
<l>Ipsa videbatur ventis regina vocatis</l>
<l>vela dare et laxos iam iamque inmittere funis.</l>
<l>Illam inter caedes pallentem morte futura</l>
<l n="710">fecerat Ignipotens undis et Iapyge ferri,</l>
<l>contra autem magno maerentem corpore Nilum</l>
<l>pandentemque sinus et tota veste vocantem</l>
<l>caeruleum in gremium latebrosaque flumina victos.</l>
<l>At Caesar, triplici invectus Romana triumpho</l>
<l n="715">moenia, dis Italis votum inmortale sacrabat,</l>
<l>maxuma tercentum totam delubra per urbem.</l>
<l>Laetitia ludisque viae plausuque fremebant;</l>
<l>omnibus in templis matrum chorus, omnibus arae;</l>
<l>ante aras terram caesi stravere iuvenci.</l>
<l n="720">Ipse, sedens niveo candentis limine Phoebi,</l>
<l>dona recognoscit populorum aptatque superbis</l>
<l>postibus; incedunt victae longo ordine gentes,</l>
<l>quam variae linguis, habitu tam vestis et armis.</l>
<l>Hic Nomadum genus et discinctos Mulciber Afros,</l>
<l n="725">hic Lelegas Carasque sagittiferosque Gelonos</l>
<l>finxerat; Euphrates ibat iam mollior undis,</l>
<l>extremique hominum Morini, Rhenusque bicornis,</l>
<l>indomitique Dahae, et pontem indignatus Araxes.</l>
<milestone ed="p" n="729" unit="card"/>
<l>Talia per clipeum Volcani, dona parentis,</l>
<l n="730">miratur rerumque ignarus imagine gaudet,</l>
<l>attollens umero famamque et fata nepotum.</l></div1></body></text></TEI.2>