<?xml version="1.0" encoding="UTF-8"?>
<TEI.2><text><body><div1 type="Book" n="4" org="uniform" sample="complete">
<milestone ed="p" n="1" unit="card"/>
<l>At regina gravi iamdudum saucia cura</l>
<l>volnus alit venis, et caeco carpitur igni.</l>
<l>Multa viri virtus animo, multusque recursat</l>
<l>gentis honos: haerent infixi pectore voltus</l>
<l n="5">verbaque, nec placidam membris dat cura quietem.</l>
<l>Postera Phoebea lustrabat lampade terras,</l>
<l>umentemque Aurora polo dimoverat umbram,</l>
<l>cum sic unanimam adloquitur male sana sororem:</l>
<l>“Anna soror, quae me suspensam insomnia terrent!</l>
<l n="10">Quis novus hic nostris successit sedibus hospes,</l>
<l>quem sese ore ferens, quam forti pectore et armis!</l>
<l>Credo equidem, nec vana fides, genus esse deorum.</l>
<l>Degeneres animos timor arguit: heu, quibus ille</l>
<l>iactatus fatis! Quae bella exhausta canebat!</l>
<l n="15">Si mihi non animo fixum immotumque sederet,</l>
<l>ne cui me vinclo vellem sociare iugali,</l>
<l>postquam primus amor deceptam morte fefellit;</l>
<l>si non pertaesum thalami taedaeque fuisset,</l>
<l>huic uni forsan potui succumbere culpae.</l>
<l n="20">Anna, fatebor enim, miseri post fata Sychaei</l>
<l>coniugis et sparsos fraterna caede Penatis,</l>
<l>solus hic inflexit sensus, animumque labantem</l>
<l>impulit: adgnosco veteris vestigia flammae.</l>
<l>Sed mihi vel tellus optem prius ima dehiscat,</l>
<l n="25">vel Pater omnipotens adigat me fulmine ad umbras,</l>
<l>pallentis umbras Erebi noctemque profundam,</l>
<l>ante, Pudor, quam te violo, aut tua iura resolvo.</l>
<l>Ille meos, primus qui me sibi iunxit, amores</l>
<l>abstulit; ille habeat secum servetque sepulchro.”</l>
<l n="30">Sic effata sinum lacrimis implevit obortis.</l>
<milestone ed="p" n="31" unit="card"/>
<l>Anna refert: “O luce magis dilecta sorori,</l>
<l>solane perpetua maerens carpere iuventa,</l>
<l>nec dulcis natos, Veneris nec praemia noris?</l>
<l>Id cinerem aut Manis credis curare sepultos?</l>
<l n="35">Esto: aegram nulli quondam flexere mariti,</l>
<l>non Libyae, non ante Tyro; despectus Iarbas</l>
<l>ductoresque alii, quos Africa terra triumphis</l>
<l>dives alit: placitone etiam pugnabis amori?</l>
<l>Nec venit in mentem, quorum consederis arvis?</l>
<l n="40">Hinc Gaetulae urbes, genus insuperabile bello,</l>
<l>et Numidae infreni cingunt et inhospita Syrtis;</l>
<l>hinc deserta siti regio, lateque furentes</l>
<l>Barcaei.  Quid bella Tyro surgentia dicam,</l>
<l>germanique minas?</l>
<l n="45">Dis equidem auspicibus reor et Iunone secunda</l>
<l>hunc cursum Iliacas vento tenuisse carinas.</l>
<l>Quam tu urbem, soror, hanc cernes, quae surgere regna</l>
<l>coniugio tali! Teucrum comitantibus armis</l>
<l>Punica se quantis attollet gloria rebus!</l>
<l n="50">Tu modo posce deos veniam, sacrisque litatis</l>
<l>indulge hospitio, causasque innecte morandi,</l>
<l>dum pelago desaevit hiemps et aquosus Orion,</l>
<l>quassataeque rates, dum non tractabile caelum.”</l>
<milestone ed="p" n="54" unit="card"/>
<l>His dictis incensum animum inflammavit amore,</l>
<l n="55">spemque dedit dubiae menti, solvitque pudorem.</l>
<l>Principio delubra adeunt, pacemque per aras</l>
<l>exquirunt; mactant lectas de more bidentis</l>
<l>legiferae Cereri Phoeboque patrique Lyaeo,</l>
<l>Iunoni ante omnis, cui vincla iugalia curae.</l>
<l n="60">Ipsa, tenens dextra pateram, pulcherrima Dido</l>
<l>candentis vaccae media inter cornua fundit,</l>
<l>aut ante ora deum pinguis spatiatur ad aras,</l>
<l>instauratque diem donis, pecudumque reclusis</l>
<l>pectoribus inhians spirantia consulit exta.</l>
<l n="65">Heu vatum ignarae mentes! quid vota furentem,</l>
<l>quid delubra iuvant? Est mollis flamma medullas</l>
<l>interea, et tacitum vivit sub pectore volnus.</l>
<l>Uritur infelix Dido, totaque vagatur</l>
<l>urbe furens, qualis coniecta cerva sagitta,</l>
<l n="70">quam procul incautam nemora inter Cresia fixit</l>
<l>pastor agens telis, liquitque volatile ferrum</l>
<l>nescius; illa fuga silvas saltusque peragrat</l>
<l>Dictaeos; haeret lateri letalis arundo.</l>
<l>Nunc media Aenean secum per moenia ducit,</l>
<l n="75">Sidoniasque ostentat opes urbemque paratam;</l>
<l>incipit effari, mediaque in voce resistit;</l>
<l>nunc eadem labente die convivia quaerit,</l>
<l>Iliacosque iterum demens audire labores</l>
<l>exposcit, pendetque iterum narrantis ab ore.</l>
<l n="80">Post, ubi digressi, lumenque obscura vicissim</l>
<l>luna premit suadentque cadentia sidera somnos,</l>
<l>sola domo maeret vacua, stratisque relictis</l>
<l>incubat, illum absens absentem auditque videtque;</l>
<l>aut gremio Ascanium, genitoris imagine capta,</l>
<l n="85">detinet, infandum si fallere possit amorem.</l>
<l>Non coeptae adsurgunt turres, non arma iuventus</l>
<l>exercet, portusve aut propugnacula bello</l>
<l>tuta parant; pendent opera interrupta, minaeque</l>
<l>murorum ingentes aequataque machina caelo.</l>
<milestone ed="p" n="90" unit="card"/>
<l n="90">Quam simul ac tali persensit peste teneri</l>
<l>cara Iovis coniunx, nec famam obstare furori,</l>
<l>talibus adgreditur Venerem Saturnia dictis:</l>
<l>“Egregiam vero laudem et spolia ampla refertis</l>
<l>tuque puerque tuus, magnum et memorabile numen,</l>
<l n="95">una dolo divom si femina victa duorum est!</l>
<l>Nec me adeo fallit veritam te moenia nostra</l>
<l>suspectas habuisse domos Karthaginis altae.</l>
<l>Sed quis erit modus, aut quo nunc certamine tanto?</l>
<l>Quin potius pacem aeternam pactosque hymenaeos</l>
<l n="100">exercemus? Habes, tota quod mente petisti:</l>
<l>ardet amans Dido, traxitque per ossa furorem.</l>
<l>Communem hunc ergo populum paribusque regamus</l>
<l>auspiciis; liceat Phrygio servire marito,</l>
<l>dotalisque tuae Tyrios permittere dextrae.”</l>
<milestone ed="p" n="105" unit="card"/>
<l n="105">Olli—sensit enim simulata mente locutam,</l>
<l>quo regnum Italiae Libycas averteret oras—</l>
<l>sic contra est ingressa Venus: “Quis talia demens</l>
<l>abnuat, aut tecum malit contendere bello,</l>
<l>si modo, quod memoras, factum fortuna sequatur.</l>
<l n="110">Sed fatis incerta feror, si Iuppiter unam</l>
<l>esse velit Tyriis urbem Troiaque profectis,</l>
<l>miscerive probet populos, aut foedera iungi.</l>
<l>Tu coniunx tibi fas animum temptare precando.</l>
<l>Perge; sequar.  Tum sic excepit regia Iuno:</l>
<l n="115">“Mecum erit iste labor: nunc qua ratione, quod instat</l>
<l>confieri possit, paucis, adverte, docebo.</l>
<l>Venatum Aeneas unaque miserrima Dido</l>
<l>in nemus ire parant, ubi primos crastinus ortus</l>
<l>extulerit Titan, radiisque retexerit orbem.</l>
<l n="120">His ego nigrantem commixta grandine nimbum,</l>
<l>dum trepidant alae, saltusque indagine cingunt,</l>
<l>desuper infundam, et tonitru caelum omne ciebo.</l>
<l>Diffugient comites et nocte tegentur opaca:</l>
<l>speluncam Dido dux et Troianus eandem</l>
<l n="125">devenient; adero, et, tua si mihi certa voluntas,</l>
<l><del status="unremarkable">conubio iungam stabili propriamque dicabo,</del></l>
<l>hic hymenaeus erit.”—Non adversata petenti</l>
<l>adnuit, atque dolis risit Cytherea repertis.</l>
<milestone ed="p" n="129" unit="card"/>
<l>Oceanum interea surgens Aurora reliquit.</l>
<l n="130">It portis iubare exorto delecta iuventus;</l>
<l>retia rara, plagae, lato venabula ferro,</l>
<l>Massylique ruunt equites et odora canum vis.</l>
<l>Reginam thalamo cunctantem ad limina primi</l>
<l>Poenorum exspectant, ostroque insignis et auro</l>
<l n="135">stat sonipes, ac frena ferox spumantia mandit.</l>
<l>Tandem progreditur, magna stipante caterva,</l>
<l>Sidoniam picto chlamydem circumdata limbo.</l>
<l>Cui pharetra ex auro, crines nodantur in aurum,</l>
<l>aurea purpuream subnectit fibula vestem.</l>
<l n="140">Nec non et Phrygii comites et laetus Iulus</l>
<l>incedunt. Ipse ante alios pulcherrimus omnis</l>
<l>infert se socium Aeneas atque agmina iungit.</l>
<l>Qualis ubi hibernam Lyciam Xanthique fluenta</l>
<l>deserit ac Delum maternam invisit Apollo,</l>
<l n="145">instauratque choros, mixtique altaria circum</l>
<l>Cretesque Dryopesque fremunt pictique Agathyrsi;</l>
<l>ipse iugis Cynthi graditur, mollique fluentem</l>
<l>fronde premit crinem fingens atque implicat auro;</l>
<l>tela sonant umeris: haud illo segnior ibat</l>
<l n="150">Aeneas; tantum egregio decus enitet ore.</l>
<l>Postquam altos ventum in montis atque invia lustra,</l>
<l>ecce ferae, saxi deiectae vertice, caprae</l>
<l>decurrere iugis; alia de parte patentis</l>
<l>transmittunt cursu campos atque agmina cervi</l>
<l n="155">pulverulenta fuga glomerant montisque relinquunt.</l>
<l>At puer Ascanius mediis in vallibus acri</l>
<l>gaudet equo, iamque hos cursu, iam praeterit illos,</l>
<l>spumantemque dari pecora inter inertia votis</l>
<l>optat aprum, aut fulvum descendere monte leonem.</l>
<milestone ed="p" n="160" unit="card"/>
<l n="160">Interea magno misceri murmure caelum</l>
<l>incipit; insequitur commixta grandine nimbus;</l>
<l>et Tyrii comites passim et Troiana iuventus</l>
<l>Dardaniusque nepos Veneris diversa per agros</l>
<l>tecta metu petiere; ruunt de montibus amnes.</l>
<l n="165">Speluncam Dido dux et Troianus eandem</l>
<l>deveniunt: prima et Tellus et pronuba Iuno</l>
<l>dant signum; fulsere ignes et conscius aether</l>
<l>conubiis, summoque ulularunt vertice nymphae.</l>
<l>Ille dies primus leti primusque malorum</l>
<l n="170">causa fuit; neque enim specie famave movetur,</l>
<l>nec iam furtivum Dido meditatur amorem:</l>
<l>coniugium vocat; hoc praetexit nomine culpam.</l>
<milestone ed="p" n="173" unit="card"/>
<l>Extemplo Libyae magnas it Fama per urbes—</l>
<l>Fama, malum qua non aliud velocius ullum;</l>
<l n="175">mobilitate viget, viresque adquirit eundo,</l>
<l>parva metu primo, mox sese attollit in auras,</l>
<l>ingrediturque solo, et caput inter nubila condit.</l>
<l>Illam Terra parens, ira inritata deorum,</l>
<l>extremam (ut perhibent) Coeo Enceladoque sororem</l>
<l n="180">progenuit, pedibus celerem et pernicibus alis,</l>
<l>monstrum horrendum, ingens, cui, quot sunt corpore plumae</l>
<l>tot vigiles oculi subter, mirabile dictu,</l>
<l>tot linguae, totidem ora sonant, tot subrigit aures.</l>
<l>Nocte volat caeli medio terraeque per umbram,</l>
<l n="185">stridens, nec dulci declinat lumina somno;</l>
<l>luce sedet custos aut summi culmine tecti,</l>
<l>turribus aut altis, et magnas territat urbes;</l>
<l>tam ficti pravique tenax, quam nuntia veri.</l>
<l>Haec tum multiplici populos sermone replebat</l>
<l n="190">gaudens, et pariter facta atque infecta canebat:</l>
<l>venisse Aenean, Troiano sanguine cretum,</l>
<l>cui se pulchra viro dignetur iungere Dido;</l>
<l>nunc hiemem inter se luxu, quam longa, fovere</l>
<l>regnorum immemores turpique cupidine captos.</l>
<l n="195">Haec passim dea foeda virum diffundit in ora.</l>
<l>Protinus ad regem cursus detorquet Iarban,</l>
<l>incenditque animum dictis atque aggerat iras.</l>
<milestone ed="p" n="198" unit="card"/>
<l>Hic Hammone satus, rapta Garamantide Nympha,</l>
<l>templa Iovi centum latis immania regnis,</l>
<l n="200">centum aras posuit, vigilemque sacraverat ignem,</l>
<l>excubias divom aeternas, pecudumque cruore</l>
<l>pingue solum et variis florentia limina sertis.</l>
<l>Isque amens animi et rumore accensus amaro</l>
<l>dicitur ante aras media inter numina divom</l>
<l n="205">multa Iovem manibus supplex orasse supinis:</l>
<l>“Iuppiter omnipotens, cui nunc Maurusia pictis</l>
<l>gens epulata toris Lenaeum libat honorem,</l>
<l>aspicis haec, an te, genitor, cum fulmina torques,</l>
<l>nequiquam horremus, caecique in nubibus ignes</l>
<l n="210">terrificant animos et inania murmura miscent?</l>
<l>Femina, quae nostris errans in finibus urbem</l>
<l>exiguam pretio posuit, cui litus arandum</l>
<l>cuique loci leges dedimus, conubia nostra</l>
<l>reppulit, ac dominum Aenean in regna recepit.</l>
<l n="215">Et nunc ille Paris cum semiviro comitatu,</l>
<l>Maeonia mentum mitra crinemque madentem</l>
<l>subnexus, rapto potitur: nos munera templis</l>
<l>quippe tuis ferimus, famamque fovemus inanem.”</l>
<milestone ed="p" n="219" unit="card"/>
<l>Talibus orantem dictis arasque tenentem</l>
<l n="220">audiit omnipotens, oculosque ad moenia torsit</l>
<l>regia et oblitos famae melioris amantes.</l>
<l>Tum sic Mercurium adloquitur ac talia mandat:</l>
<l>“Vade age, nate, voca Zephyros et labere pennis,</l>
<l>Dardaniumque ducem, Tyria Karthagine qui nunc</l>
<l n="225">exspectat, fatisque datas non respicit urbes,</l>
<l>adloquere, et celeris defer mea dicta per auras.</l>
<l>Non illum nobis genetrix pulcherrima talem</l>
<l>promisit, Graiumque ideo bis vindicat armis;</l>
<l>sed fore, qui gravidam imperiis belloque frementem</l>
<l n="230">Italiam regeret, genus alto a sanguine Teucri</l>
<l>proderet, ac totum sub leges mitteret orbem.</l>
<l>Si nulla accendit tantarum gloria rerum,</l>
<l>nec super ipse sua molitur laude laborem,</l>
<l>Ascanione pater Romanas invidet arces?</l>
<l n="235">Quid struit, aut qua spe inimica in gente moratur,</l>
<l>nec prolem Ausoniam et Lavinia respicit arva?</l>
<l>Naviget: haec summa est; hic nostri nuntius esto.”</l>
<milestone ed="p" n="238" unit="card"/>
<l>Dixerat. Ille patris magni parere parabat</l>
<l>imperio; et primum pedibus talaria nectit</l>
<l n="240">aurea, quae sublimem alis sive aequora supra</l>
<l>seu terram rapido pariter cum flamine portant;</l>
<l>tum virgam capit: hac animas ille evocat Orco</l>
<l>pallentis, alias sub Tartara tristia mittit,</l>
<l>dat somnos adimitque, et lumina morte resignat.</l>
<l n="245">Illa fretus agit ventos, et turbida tranat</l>
<l>nubila; iamque volans apicem et latera ardua cernit</l>
<l>Atlantis duri, caelum qui vertice fulcit,</l>
<l>Atlantis, cinctum adsidue cui nubibus atris</l>
<l>piniferum caput et vento pulsatur et imbri;</l>
<l n="250">nix umeros infusa tegit; tum flumina mento</l>
<l>praecipitant senis, et glacie riget horrida barba.</l>
<l>Hic primum paribus nitens Cyllenius alis</l>
<l>constitit; hinc toto praeceps se corpore ad undas</l>
<l>misit, avi similis, quae circum litora, circum</l>
<l n="255">piscosos scopulos humilis volat aequora iuxta.</l>
<l>Haud aliter terras inter caelumque volabat,</l>
<l>litus harenosum Libyae ventosque secabat</l>
<l>materno veniens ab avo Cyllenia proles.</l>
<l>Ut primum alatis tetigit magalia plantis,</l>
<l n="260">Aenean fundantem arces ac tecta novantem</l>
<l>conspicit; atque illi stellatus iaspide fulva</l>
<l>ensis erat, Tyrioque ardebat murice laena</l>
<l>demissa ex umeris, dives quae munera Dido</l>
<l>fecerat, et tenui telas discreverat auro.</l>
<l n="265">Continuo invadit: “Tu nunc Karthaginis altae</l>
<l>fundamenta locas, pulchramque uxorius urbem</l>
<l>exstruis, heu regni rerumque oblite tuarum?</l>
<l>Ipse deum tibi me claro demittit Olympo</l>
<l>regnator, caelum ac terras qui numine torquet;</l>
<l n="270">ipse haec ferre iubet celeris mandata per auras:</l>
<l>quid struis, aut qua spe Libycis teris otia terris?</l>
<l>Si te nulla movet tantarum gloria rerum,</l>
<l><del status="unremarkable">nec super ipse tua moliris laude laborem,</del></l>
<l>Ascanium surgentem et spes heredis Iuli</l>
<l n="275">respice, cui regnum Italiae Romanaque tellus</l>
<l>debentur.” Tali Cyllenius ore locutus</l>
<l>mortalis visus medio sermone reliquit,</l>
<l>et procul in tenuem ex oculis evanuit auram.</l>
<milestone ed="p" n="279" unit="card"/>
<l>At vero Aeneas aspectu obmutuit amens,</l>
<l n="280">arrectaeque horrore comae, et vox faucibus haesit.</l>
<l>Ardet abire fuga dulcisque relinquere terras,</l>
<l>attonitus tanto monitu imperioque deorum.</l>
<l>Heu quid agat? Quo nunc reginam ambire furentem</l>
<l>audeat adfatu? Quae prima exordia sumat?</l>
<l n="285">Atque animum nunc huc celerem, nunc dividit illuc,</l>
<l>in partisque rapit varias perque omnia versat.</l>
<l>Haec alternanti potior sententia visa est:</l>
<l>Mnesthea Sergestumque vocat fortemque Serestum,</l>
<l>classem aptent taciti sociosque ad litora cogant,</l>
<l n="290">arma parent, et quae rebus sit causa novandis</l>
<l>dissimulent; sese interea, quando optuma Dido</l>
<l>nesciat et tantos rumpi non speret amores,</l>
<l>temptaturum aditus, et quae mollissima fandi</l>
<l>tempora, quis rebus dexter modus. Ocius omnes</l>
<l n="295">imperio laeti parent ac iussa facessunt.</l>
<milestone ed="p" n="296" unit="card"/>
<l>At regina dolos—quis fallere possit amantem?</l>
<l>praesensit, motusque excepit prima futuros,</l>
<l>omnia tuta timens. Eadem impia Fama furenti</l>
<l>detulit armari classem cursumque parari.</l>
<l n="300">Saevit inops animi, totamque incensa per urbem</l>
<l>bacchatur, qualis commotis excita sacris</l>
<l>Thyias, ubi audito stimulant trieterica Baccho</l>
<l>orgia, nocturnusque vocat clamore Cithaeron.</l>
<l>Tandem his Aenean compellat vocibus ultro:</l>
<l n="305">“Dissimulare etiam sperasti, perfide, tantum</l>
<l>posse nefas, tacitusque mea decedere terra?</l>
<l>Nec te noster amor, nec te data dextera quondam,</l>
<l>nec moritura tenet crudeli funere Dido?</l>
<l>Quin etiam hiberno moliris sidere classem,</l>
<l n="310">et mediis properas aquilonibus ire per altum,</l>
<l>crudelis? Quid, si non arva aliena domosque</l>
<l>ignotas peteres, sed Troia antiqua maneret,</l>
<l>Troia per undosum peteretur classibus aequor</l>
<l>Mene fugis? Per ego has lacrimas dextramque tuam te</l>
<l n="315">(quando aliud mihi iam miserae nihil ipsa reliqui)</l>
<l>per conubia nostra, per inceptos hymenaeos,</l>
<l>si bene quid de te merui, fuit aut tibi quicquam</l>
<l>dulce meum, miserere domus labentis, et istam—</l>
<l>oro, si quis adhuc precibus locus—exue mentem.</l>
<l n="320">Te propter Libycae gentes Nomadumque tyranni</l>
<l>odere, infensi Tyrii; te propter eundem</l>
<l>exstinctus pudor, et, qua sola sidera adibam,</l>
<l>fama prior. Cui me moribundam deseris, hospes?</l>
<l>Hoc solum nomen quoniam de coniuge restat.</l>
<l n="325">Quid moror? An mea Pygmalion dum moenia frater</l>
<l>destruat, aut captam ducat Gaetulus Iarbas?</l>
<l>Saltem si qua mihi de te suscepta fuisset</l>
<l>ante fugam suboles, si quis mihi parvulus aula</l>
<l>luderet Aeneas, qui te tamen ore referret,</l>
<l n="330">non equidem omnino capta ac deserta viderer.”</l>
<milestone ed="p" n="331" unit="card"/>
<l>Dixerat. Ille Iovis monitis immota tenebat</l>
<l>lumina, et obnixus curam sub corde premebat.</l>
<l>Tandem pauca refert: “Ego te, quae plurima fando</l>
<l>enumerare vales, numquam, regina, negabo</l>
<l n="335">promeritam; nec me meminisse pigebit Elissae,</l>
<l>dum memor ipse mei, dum spiritus hos regit artus.</l>
<l>Pro re pauca loquar. Neque ego hanc abscondere furto</l>
<l>speravi—ne finge—fugam, nec coniugis umquam</l>
<l>praetendi taedas, aut haec in foedera veni.</l>
<l n="340">Me si fata meis paterentur ducere vitam</l>
<l>auspiciis et sponte mea componere curas,</l>
<l>urbem Troianam primum dulcisque meorum</l>
<l>reliquias colerem, Priami tecta alta manerent,</l>
<l>et recidiva manu posuissem Pergama victis.</l>
<l n="345">Sed nunc Italiam magnam Gryneus Apollo,</l>
<l>Italiam Lyciae iussere capessere sortes:</l>
<l>hic amor, haec patria est. Si te Karthaginis arces,</l>
<l>Phoenissam, Libycaeque aspectus detinet urbis,</l>
<l>quae tandem, Ausonia Teucros considere terra,</l>
<l n="350">invidia est? Et nos fas extera quaerere regna.</l>
<l>Me patris Anchisae, quotiens umentibus umbris</l>
<l>nox operit terras, quotiens astra ignea surgunt,</l>
<l>admonet in somnis et turbida terret imago;</l>
<l>me puer Ascanius capitisque iniuria cari,</l>
<l n="355">quem regno Hesperiae fraudo et fatalibus arvis.</l>
<l>Nunc etiam interpres divom, Iove missus ab ipso—</l>
<l>testor utrumque caput—celeris mandata per auras</l>
<l>detulit; ipse deum manifesto in lumine vidi</l>
<l>intrantem muros, vocemque his auribus hausi.</l>
<l n="360">Desine meque tuis incendere teque querelis:</l>
<l>Italiam non sponte sequor.”</l>
<milestone ed="p" n="362" unit="card"/>
<l>Talia dicentem iamdudum aversa tuetur,</l>
<l>huc illuc volvens oculos, totumque pererrat</l>
<l>luminibus tacitis, et sic accensa profatur:</l>
<l n="365">“Nec tibi diva parens, generis nec Dardanus auctor,</l>
<l>perfide; sed duris genuit te cautibus horrens</l>
<l>Caucasus, Hyrcanaeque admorunt ubera tigres.</l>
<l>Nam quid dissimulo, aut quae me ad maiora reservo?</l>
<l>Num fletu ingemuit nostro? Num lumina flexit?</l>
<l n="370">Num lacrimas victus dedit, aut miseratus amantem est?</l>
<l>Quae quibus anteferam? Iam iam nec maxuma Iuno,</l>
<l>nec Saturnius haec oculis pater aspicit aequis.</l>
<l>Nusquam tuta fides. Eiectum litore, egentem</l>
<l>excepi, et regni demens in parte locavi;</l>
<l n="375">amissam classem, socios a morte reduxi.</l>
<l>Heu furiis incensa feror! Nunc augur Apollo,</l>
<l>nunc Lyciae sortes, nunc et Iove missus ab ipso</l>
<l>interpres divom fert horrida iussa per auras.</l>
<l>Scilicet is Superis labor est, ea cura quietos</l>
<l n="380">sollicitat. Neque te teneo, neque dicta refello.</l>
<l>I, sequere Italiam ventis, pete regna per undas.</l>
<l>Spero equidem mediis, si quid pia numina possunt,</l>
<l>supplicia hausurum scopulis, et nomine Dido</l>
<l>saepe vocaturum. Sequar atris ignibus absens,</l>
<l n="385">et, cum frigida mors anima seduxerit artus,</l>
<l>omnibus umbra locis adero. Dabis, improbe, poenas.</l>
<l>Audiam et haec Manis veniet mihi fama sub imos.”</l>
<l>His medium dictis sermonem abrumpit, et auras</l>
<l>aegra fugit, seque ex oculis avertit et aufert,</l>
<l n="390">linquens multa metu cunctantem et multa parantem</l>
<l>dicere. Suscipiunt famulae, conlapsaque membra</l>
<l>marmoreo referunt thalamo stratisque reponunt.</l>
<milestone ed="p" n="393" unit="card"/>
<l>At pius Aeneas, quamquam lenire dolentem</l>
<l>solando cupit et dictis avertere curas,</l>
<l n="395">multa gemens magnoque animum labefactus amore,</l>
<l>iussa tamen divom exsequitur, classemque revisit.</l>
<l>Tum vero Teucri incumbunt, et litore celsas</l>
<l>deducunt toto naves: natat uncta carina;</l>
<l>frondentisque ferunt remos et robora silvis</l>
<l n="400">infabricata, fugae studio.</l>
<l>Migrantis cernas, totaque ex urbe ruentis.</l>
<l>Ac velut ingentem formicae farris acervum</l>
<l>cum populant, hiemis memores, tectoque reponunt;</l>
<l>it nigrum campis agmen, praedamque per herbas</l>
<l n="405">convectant calle angusto; pars grandia trudunt</l>
<l>obnixae frumenta umeris; pars agmina cogunt</l>
<l>castigantque moras; opere omnis semita fervet.</l>
<l>Quis tibi tum, Dido, cernenti talia sensus?</l>
<l>quosve dabas gemitus, cum litora fervere late</l>
<l n="410">prospiceres arce ex summa, totumque videres</l>
<l>misceri ante oculos tantis clamoribus aequor?</l>
<l>Improbe Amor, quid non mortalia pectora cogis?</l>
<l>Ire iterum in lacrimas, iterum temptare precando</l>
<l>cogitur, et supplex animos submittere amori,</l>
<l n="415">ne quid inexpertum frustra moritura relinquat.</l>
<milestone ed="p" n="416" unit="card"/>
<l>“Anna, vides toto properari litore; circum</l>
<l>undique convenere; vocat iam carbasus auras,</l>
<l>puppibus et laeti nautae imposuere coronas.</l>
<l>Hunc ego si potui tantum sperare dolorem,</l>
<l n="420">et perferre, soror, potero. Miserae hoc tamen unum</l>
<l>exsequere, Anna, mihi. Solam nam perfidus ille</l>
<l>te colere, arcanos etiam tibi credere sensus;</l>
<l>sola viri mollis aditus et tempora noras.</l>
<l>I, soror, atque hostem supplex adfare superbum:</l>
<l n="425">non ego cum Danais Troianam exscindere gentem</l>
<l>Aulide iuravi, classemve ad Pergama misi,</l>
<l>nec patris Anchisae cineres Manisve revelli,</l>
<l>cur mea dicta neget duras demittere in auris.</l>
<l>Quo ruit? Extremum hoc miserae det munus amanti:</l>
<l n="430">exspectet facilemque fugam ventosque ferentis.</l>
<l>Non iam coniugium antiquum, quod prodidit, oro,</l>
<l>nec pulchro ut Latio careat regnumque relinquat:</l>
<l>tempus inane peto, requiem spatiumque furori,</l>
<l>dum mea me victam doceat fortuna dolere.</l>
<l n="435">Extremam hanc oro veniam—miserere sororis—</l>
<l>quam mihi cum dederit, cumulatam morte remittam.”</l>
<milestone ed="p" n="437" unit="card"/>
<l>Talibus orabat, talisque miserrima fletus</l>
<l>fertque refertque soror: sed nullis ille movetur</l>
<l>fletibus, aut voces ullas tractabilis audit;</l>
<l n="440">fata obstant, placidasque viri deus obstruit auris.</l>
<l>Ac, velut annoso validam cum robore quercum</l>
<l>Alpini Boreae nunc hinc nunc flatibus illinc</l>
<l>eruere inter se certant; it stridor, et altae</l>
<l>consternunt terram concusso stipite frondes;</l>
<l n="445">ipsa haeret scopulis, et, quantum vertice ad auras</l>
<l>aetherias, tantum radice in Tartara tendit:</l>
<l>haud secus adsiduis hinc atque hinc vocibus heros</l>
<l>tunditur, et magno persentit pectore curas;</l>
<l>mens immota manet; lacrimae volvuntur inanes.</l>
<milestone ed="p" n="450" unit="card"/>
<l n="450">Tum vero infelix fatis exterrita Dido</l>
<l>mortem orat; taedet caeli convexa tueri.</l>
<l>Quo magis inceptum peragat lucemque relinquat,</l>
<l>vidit, turicremis cum dona imponeret aris,</l>
<l>horrendum dictu, latices nigrescere sacros,</l>
<l n="455">fusaque in obscenum se vertere vina cruorem.</l>
<l>Hoc visum nulli, non ipsi effata sorori.</l>
<l>Praeterea fuit in tectis de marmore templum</l>
<l>coniugis antiqui, miro quod honore colebat,</l>
<l>velleribus niveis et festa fronde revinctum:</l>
<l n="460">hinc exaudiri voces et verba vocantis</l>
<l>visa viri, nox cum terras obscura teneret;</l>
<l>solaque culminibus ferali carmine bubo</l>
<l>saepe queri et longas in fletum ducere voces;</l>
<l>multaque praeterea vatum praedicta priorum</l>
<l n="465">terribili monitu horrificant. Agit ipse furentem</l>
<l>in somnis ferus Aeneas; semperque relinqui</l>
<l>sola sibi, semper longam incomitata videtur</l>
<l>ire viam, et Tyrios deserta quaerere terra.</l>
<l>Eumenidum veluti demens videt agmina Pentheus,</l>
<l n="470">et solem geminum et duplicis se ostendere Thebas;</l>
<l>aut Agamemnonius scaenis agitatus Orestes</l>
<l>armatam facibus matrem et serpentibus atris</l>
<l>cum fugit, ultricesque sedent in limine Dirae.</l>
<milestone ed="p" n="474" unit="card"/>
<l>Ergo ubi concepit furias evicta dolore</l>
<l n="475">decrevitque mori, tempus secum ipsa modumque</l>
<l>exigit, et, maestam dictis adgressa sororem,</l>
<l>consilium voltu tegit, ac spem fronte serenat:</l>
<l>“Inveni, germana, viam—gratare sorori—</l>
<l>quae mihi reddat eum, vel eo me solvat amantem.</l>
<l n="480">Oceani finem iuxta solemque cadentem</l>
<l>ultimus Aethiopum locus est, ubi maxumus Atlas</l>
<l>axem humero torquet stellis ardentibus aptum:</l>
<l>hinc mihi Massylae gentis monstrata sacerdos,</l>
<l>Hesperidum templi custos, epulasque draconi</l>
<l n="485">quae dabat, et sacros servabat in arbore ramos,</l>
<l>spargens umida mella soporiferumque papaver.</l>
<l>Haec se carminibus promittit solvere mentes</l>
<l>quas velit, ast aliis duras immittere curas,</l>
<l>sistere aquam fluviis, et vertere sidera retro;</l>
<l n="490">nocturnosque movet Manis: mugire videbis</l>
<l>sub pedibus terram, et descendere montibus ornos.</l>
<l>Testor, cara, deos et te, germana, tuumque</l>
<l>dulce caput, magicas invitam accingier artes.</l>
<l>Tu secreta pyram tecto interiore sub auras</l>
<l n="495">erige, et arma viri, thalamo quae fixa reliquit</l>
<l>impius, exuviasque omnis, lectumque iugalem,</l>
<l>quo perii, superimponas: abolere nefandi</l>
<l>cuncta viri monumenta iuvat, monstratque sacerdos.”</l>
<l>Haec effata silet; pallor simul occupat ora.</l>
<l n="500">Non tamen Anna novis praetexere funera sacris</l>
<l>germanam credit, nec tantos mente furores</l>
<l>concipit, aut graviora timet, quam morte Sychaei:</l>
<l>ergo iussa parat.</l>
<milestone ed="p" n="504" unit="card"/>
<l>At regina, pyra penetrali in sede sub auras</l>
<l n="505">erecta ingenti taedis atque ilice secta,</l>
<l>intenditque locum sertis, et fronde coronat</l>
<l>funerea; super exuvias ensemque relictum</l>
<l>effigiemque toro locat, haud ignara futuri.</l>
<l>Stant arae circum, et crines effusa sacerdos</l>
<l n="510">ter centum tonat ore deos, Erebumque Chaosque,</l>
<l>tergeminamque Hecaten, tria virginis ora Dianae.</l>
<l>Sparserat et latices simulatos fontis Averni,</l>
<l>falcibus et messae ad lunam quaeruntur aënis</l>
<l>pubentes herbae nigri cum lacte veneni;</l>
<l n="515">quaeritur et nascentis equi de fronte revolsus</l>
<l>et matri praereptus amor.</l>
<l>Ipsa mola manibusque piis altaria iuxta,</l>
<l>unum exuta pedem vinclis, in veste recincta,</l>
<l>testatur moritura deos et conscia fati</l>
<l n="520">sidera; tum, si quod non aequo foedere amantes</l>
<l>curae numen habet iustumque memorque, precatur.</l>
<milestone ed="p" n="522" unit="card"/>
<l>Nox erat, et placidum carpebant fessa soporem</l>
<l>corpora per terras, silvaeque et saeva quierant</l>
<l>aequora: cum medio volvuntur sidera lapsu,</l>
<l n="525">cum tacet omnis ager, pecudes pictaeque volucres,</l>
<l>quaeque lacus late liquidos, quaeque aspera dumis</l>
<l>rura tenent, somno positae sub nocte silenti</l>
<l><del status="unremarkable">lenibant curas, et corda oblita laborum</del>.</l>
<l>At non infelix animi Phoenissa, nec umquam</l>
<l n="530">Solvitur in somnos, oculisve aut pectore noctem</l>
<l>accipit: ingeminant curae, rursusque resurgens</l>
<l>saevit amor, magnoque irarum fluctuat aestu.</l>
<l>Sic adeo insistit, secumque ita corde volutat:</l>
<l>“En, quid ago? Rursusne procos inrisa priores</l>
<l n="535">experiar, Nomadumque petam conubia supplex,</l>
<l>quos ego sim totiens iam dedignata maritos?</l>
<l>Iliacas igitur classes atque ultima Teucrum</l>
<l>iussa sequar? Quiane auxilio iuvat ante levatos,</l>
<l>et bene apud memores veteris stat gratia facti?</l>
<l n="540">Quis me autem, fac velle, sinet, ratibusve superbis</l>
<l>invisam accipiet? Nescis heu, perdita, necdum</l>
<l>Laomedonteae sentis periuria gentis?</l>
<l>Quid tum, sola fuga nautas comitabor ovantes,</l>
<l>an Tyriis omnique manu stipata meorum</l>
<l n="545">inferar, et, quos Sidonia vix urbe revelli,</l>
<l>rursus agam pelago, et ventis dare vela iubebo?</l>
<l>Quin morere, ut merita es, ferroque averte dolorem.</l>
<l>Tu lacrimis evicta meis, tu prima furentem</l>
<l>his, germana, malis oneras atque obicis hosti.</l>
<l n="550">Non licuit thalami expertem sine crimine vitam</l>
<l>degere, more ferae, tales nec tangere curas!</l>
<l>Non servata fides cineri promissa Sychaeo!”</l>
<milestone ed="p" n="553" unit="card"/>
<l>Tantos illa suo rumpebat pectore questus.</l>
<l>Aeneas celsa in puppi, iam certus eundi,</l>
<l n="555">carpebat somnos, rebus iam rite paratis.</l>
<l>Huic se forma dei voltu redeuntis eodem</l>
<l>obtulit in somnis, rursusque ita visa monere est—</l>
<l>omnia Mercurio similis, vocemque coloremque</l>
<l>et crinis flavos et membra decora iuventa:</l>
<l n="560">“Nate dea, potes hoc sub casu ducere somnos,</l>
<l>nec, quae te circum stent deinde pericula, cernis,</l>
<l>demens, nec Zephyros audis spirare secundos?</l>
<l>Illa dolos dirumque nefas in pectore versat,</l>
<l>certa mori, varioque irarum fluctuat aestu.</l>
<l n="565">Non fugis hinc praeceps, dum praecipitare potestas?</l>
<l>Iam mare turbari trabibus, saevasque videbis</l>
<l>conlucere faces, iam fervere litora flammis,</l>
<l>si te his attigerit terris Aurora morantem.</l>
<l>Heia age, rumpe moras. Varium et mutabile semper</l>
<l n="570">femina.” Sic fatus, nocti se immiscuit atrae.</l>
<milestone ed="p" n="571" unit="card"/>
<l>Tum vero Aeneas, subitis exterritus umbris,</l>
<l>corripit e somno corpus, sociosque fatigat:</l>
<l>“Praecipites vigilate, viri, et considite transtris;</l>
<l>solvite vela citi. Deus aethere missus ab alto</l>
<l n="575">festinare fugam tortosque incidere funes</l>
<l>ecce iterum stimulat. Sequimur te, sancte deorum,</l>
<l>quisquis es, imperioque iterum paremus ovantes.</l>
<l>Adsis o placidusque iuves, et sidera caelo</l>
<l>dextra feras.” Dixit, vaginaque eripit ensem</l>
<l n="580">fulmineum, strictoque ferit retinacula ferro.</l>
<l>Idem omnes simul ardor habet, rapiuntque ruuntque;</l>
<l>litora deseruere; latet sub classibus aequor;</l>
<l>adnixi torquent spumas et caerula verrunt.</l>
<milestone ed="p" n="584" unit="card"/>
<l>Et iam prima novo spargebat lumine terras</l>
<l n="585">Tithoni croceum linquens Aurora cubile.</l>
<l>Regina e speculis ut primum albescere lucem</l>
<l>vidit, et aequatis classem procedere velis,</l>
<l>litoraque et vacuos sensit sine remige portus,</l>
<l>terque quaterque manu pectus percussa decorum,</l>
<l n="590">flaventesque abscissa comas, “Pro Iuppiter, ibit</l>
<l>hic” ait “et nostris inluserit advena regnis?</l>
<l>Non arma expedient, totaque ex urbe sequentur,</l>
<l>deripientque rates alii navalibus? Ite,</l>
<l>ferte citi flammas, date vela, impellite remos!—</l>
<l n="595">Quid loquor, aut ubi sum? Quae mentem insania mutat?</l>
<l>Infelix Dido, nunc te facta impia tangunt.</l>
<l>Tum decuit, cum sceptra dabas.—En dextra fidesque,</l>
<l>quem secum patrios aiunt portare Penates,</l>
<l>quem subiisse umeris confectum aetate parentem!</l>
<l n="600">Non potui abreptum divellere corpus, et undis</l>
<l>spargere? Non socios, non ipsum absumere ferro</l>
<l>Ascanium, patriisque epulandum ponere mensis?—</l>
<l>Verum anceps pugnae fuerat fortuna:—fuisset.</l>
<l>Quem metui moritura? Faces in castra tulissem,</l>
<l n="605">implessemque foros flammis, natumque patremque</l>
<l>cum genere extinxem, memet super ipsa dedissem.</l>
<l>“Sol, qui terrarum flammis opera omnia lustras,</l>
<l>tuque harum interpres curarum et conscia Iuno,</l>
<l>nocturnisque Hecate triviis ululata per urbes,</l>
<l n="610">et Dirae ultrices, et di morientis Elissae,</l>
<l>accipite haec, meritumque malis advertite numen,</l>
<l>et nostras audite preces. Si tangere portus</l>
<l>infandum caput ac terris adnare necesse est,</l>
<l>et sic fata Iovis poscunt, hic terminus haeret:</l>
<l n="615">at bello audacis populi vexatus et armis,</l>
<l>finibus extorris, complexu avulsus Iuli,</l>
<l>auxilium imploret, videatque indigna suorum</l>
<l>funera; nec, cum se sub leges pacis iniquae</l>
<l>tradiderit, regno aut optata luce fruatur,</l>
<l n="620">sed cadat ante diem, mediaque inhumatus harena.</l>
<l>Haec precor, hanc vocem extremam cum sanguine fundo.</l>
<l>Tum vos, o Tyrii, stirpem et genus omne futurum</l>
<l>exercete odiis, cinerique haec mittite nostro</l>
<l>munera. Nullus amor populis, nec foedera sunto.</l>
<l n="625">Exoriare aliquis nostris ex ossibus ultor,</l>
<l>qui face Dardanios ferroque sequare colonos,</l>
<l>nunc, olim, quocumque dabunt se tempore vires.</l>
<l>Litora litoribus contraria, fluctibus undas</l>
<l>imprecor, arma armis; pugnent ipsique nepotesque.”</l>
<milestone ed="p" n="630" unit="card"/>
<l n="630">Haec ait, et partis animum versabat in omnis,</l>
<l>invisam quaerens quam primum abrumpere lucem.</l>
<l>Tum breviter Barcen nutricem adfata Sychaei;</l>
<l>namque suam patria antiqua cinis ater habebat:</l>
<l>“Annam cara mihi nutrix huc siste sororem;</l>
<l n="635">dic corpus properet fluviali spargere lympha,</l>
<l>et pecudes secum et monstrata piacula ducat:</l>
<l>sic veniat; tuque ipsa pia tege tempora vitta.</l>
<l>Sacra Iovi Stygio, quae rite incepta paravi,</l>
<l>perficere est animus, finemque imponere curis,</l>
<l n="640">Dardaniique rogum capitis permittere flammae.”</l>
<l>Sic ait: illa gradum studio celerabat anili.</l>
<l>At trepida, et coeptis immanibus effera Dido,</l>
<l>sanguineam volvens aciem, maculisque trementis</l>
<l>interfusa genas, et pallida morte futura,</l>
<l n="645">interiora domus inrumpit limina, et altos</l>
<l>conscendit furibunda rogos, ensemque recludit</l>
<l>Dardanium, non hos quaesitum munus in usus.</l>
<l>Hic, postquam Iliacas vestes notumque cubile</l>
<l>conspexit, paulum lacrimis et mente morata,</l>
<l n="650">incubuitque toro, dixitque novissima verba:</l>
<l>“Dulces exuviae, dum fata deusque sinebant,</l>
<l>accipite hanc animam, meque his exsolvite curis.</l>
<l>Vixi, et, quem dederat cursum fortuna, peregi,</l>
<l>et nunc magna mei sub terras ibit imago.</l>
<l n="655">Urbem praeclaram statui; mea moenia vidi;</l>
<l>ulta virum, poenas inimico a fratre recepi;</l>
<l>felix, heu nimium felix, si litora tantum</l>
<l>numquam Dardaniae tetigissent nostra carinae!”</l>
<milestone ed="p" n="659" unit="card"/>
<l>Dixit, et, os impressa toro, “Moriemur inultae,</l>
<l n="660">sed moriamur” ait. “Sic, sic iuvat ire sub umbras:</l>
<l>Hauriat hunc oculis ignem crudelis ab alto</l>
<l>Dardanus, et nostrae secum ferat omina mortis.”</l>
<l>Dixerat; atque illam media inter talia ferro</l>
<l>conlapsam aspiciunt comites, ensemque cruore</l>
<l n="665">spumantem, sparsasque manus. It clamor ad alta</l>
<l>atria; concussam bacchatur Fama per urbem.</l>
<l>Lamentis gemituque et femineo ululatu</l>
<l>tecta fremunt; resonat magnis plangoribus aether,</l>
<l>non aliter, quam si immissis ruat hostibus omnis</l>
<l n="670">Karthago aut antiqua Tyros, flammaeque furentes</l>
<l>culmina perque hominum volvantur perque deorum.</l>
<l>Audiit exanimis, trepidoque exterrita cursu</l>
<l>unguibus ora soror foedans et pectora pugnis</l>
<l>per medios ruit, ac morientem nomine clamat:</l>
<l n="675">“Hoc illud, germana, fuit? Me fraude petebas?</l>
<l>Hoc rogus iste mihi, hoc ignes araeque parabant?</l>
<l>Quid primum deserta querar? Comitemne sororem</l>
<l>sprevisti moriens? Eadem me ad fata vocasses:</l>
<l>idem ambas ferro dolor, atque eadem hora tulisset.</l>
<l n="680">His etiam struxi manibus, patriosque vocavi</l>
<l>voce deos, sic te ut posita crudelis abessem?</l>
<l>Exstinxti te meque, soror, populumque patresque</l>
<l>Sidonios urbemque tuam. Date volnera lymphis</l>
<l>abluam, et, extremus si quis super halitus errat,</l>
<l n="685">ore legam.” Sic fata, gradus evaserat altos,</l>
<l>semianimemque sinu germanam amplexa fovebat</l>
<l>cum gemitu, atque atros siccabat veste cruores.</l>
<l>Illa, graves oculos conata attollere, rursus</l>
<l>deficit; infixum stridit sub pectore vulnus.</l>
<l n="690">Ter sese attollens cubitoque adnixa levavit;</l>
<l>ter revoluta toro est, oculisque errantibus alto</l>
<l>quaesivit caelo lucem, ingemuitque reperta.</l>
<milestone ed="p" n="693" unit="card"/>
<l>Tum Iuno omnipotens, longum miserata dolorem</l>
<l>difficilisque obitus, Irim demisit Olympo,</l>
<l n="695">quae luctantem animam nexosque resolveret artus.</l>
<l>Nam quia nec fato, merita nec morte peribat,</l>
<l>sed misera ante diem, subitoque accensa furore,</l>
<l>nondum illi flavum Proserpina vertice crinem</l>
<l>abstulerat, Stygioque caput damnaverat Orco.</l>
<l n="700">Ergo Iris croceis per caelum roscida pennis,</l>
<l>mille trahens varios adverso sole colores,</l>
<l>devolat, et supra caput adstitit: “Hunc ego Diti</l>
<l>sacrum iussa fero, teque isto corpore solvo.”</l>
<l>Sic ait, et dextra crinem secat: omnis et una</l>
<l n="705">dilapsus calor, atque in ventos vita recessit.</l></div1></body></text></TEI.2>