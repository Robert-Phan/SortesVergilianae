<?xml version="1.0" encoding="UTF-8"?>
<TEI.2><text><body><div1 type="Book" n="12" org="uniform" sample="complete">
<milestone ed="p" n="1" unit="card"/>
<l>Turnus ut infractos adverso Marte Latinos</l>
<l>defecisse videt, sua nunc promissa reposci,</l>
<l>se signari oculis, ultro implacabilis ardet</l>
<l>attollitque animos. Poenorum qualis in arvis</l>
<l n="5">saucius ille gravi venantum vulnere pectus</l>
<l>tum demum movet arma leo gaudetque comantis</l>
<l>excutiens cervice toros fixumque latronis</l>
<l>inpavidus frangit telum et fremit ore cruento:</l>
<l>haud secus adcenso gliscit violentia Turno.</l>
<l n="10">Tum sic adfatur regem atque ita turbidus infit:</l>
<l>“Nulla mora in Turno; nihil est quod dicta retractent</l>
<l>ignavi Aeneadae, nec quae pepigere recusent.</l>
<l>Congredior, fer sacra, pater, et concipe foedus.</l>
<l>Aut hac Dardanium dextra sub Tartara mittam,</l>
<l n="15">desertorem Asiae (sedeant spectentque Latini),</l>
<l>et solus ferro crimen commune refellam,</l>
<l>aut habeat victos, cedat Lavinia coniunx.”</l>
<milestone ed="p" n="18" unit="card"/>
<l>Olli sedato respondit corde Latinus:</l>
<l>“O praestans animi iuvenis, quantum ipse feroci</l>
<l n="20">virtute exsuperas, tanto me impensius aequum est</l>
<l>consulere atque omnis metuentem expendere casus.</l>
<l>Sunt tibi regna patris Dauni, sunt oppida capta</l>
<l>multa manu, nec non aurumque animusque Latino est;</l>
<l>sunt aliae innuptae Latio et Laurentibus arvis,</l>
<l n="25">nec genus indecores. Sine me haec haud mollia fatu</l>
<l>sublatis aperire dolis, simul hoc animo hauri.</l>
<l>Me natam nulli veterum sociare procorum</l>
<l>fas erat, idque omnes divique hominesque canebant.</l>
<l>Victus amore tui, cognato sanguine victus</l>
<l n="30">coniugis et maestae lacrumis, vincla omnia rupi:</l>
<l>promissam eripui genero, arma impia sumpsi.</l>
<l>Ex illo qui me casus, quae, Turne, sequantur</l>
<l>bella, vides, quantos primus patiare labores.</l>
<l>Bis magna victi pugna vix urbe tuemur</l>
<l n="35">spes Italas; recalent nostro Thybrina fluenta</l>
<l>sanguine adhuc campique ingentes ossibus albent.</l>
<l>Quo referor totiens? Quae mentem insania mutat?</l>
<l>Si Turno exstincto socios sum adscire paratus,</l>
<l>cur non incolumi potius certamina tollo?</l>
<l n="40">Quid consanguinei Rutuli, quid cetera dicet</l>
<l>Italia, ad mortem si te—Fors dicta refutet!—</l>
<l>prodiderim, natam et conubia nostra petentem?</l>
<l>Respice res bello varias; miserere parentis</l>
<l>longaevi, quem nunc maestum patria Ardea longe</l>
<l n="45">dividit.” Haudquaquam dictis violentia Turni</l>
<l>flectitur: exsuperat magis aegrescitque medendo.</l>
<l>Ut primum fari potuit, sic institit ore:</l>
<l>”Quam pro me curam geris, hanc precor, optime, pro me</l>
<l>deponas letumque sinas pro laude pacisci:</l>
<l n="50">et nos tela, pater, ferrumque haud debile dextra</l>
<l>spargimus; et nostro sequitur de volnere sanguis.</l>
<l>longe illi dea mater erit, quae nube fugacem</l>
<l>feminea tegat et vanis sese occulat umbris.”</l>
<milestone ed="p" n="54" unit="card"/>
<l>At regina, nova pugnae conterrita sorte,</l>
<l n="55">flebat et ardentem generum monitura tenebat:</l>
<l>“Turne, per has ego te lacrimas, per siquis Amatae</l>
<l>tangit honos animum (spes tu nunc una, senectae</l>
<l>tu requies miserae, decus imperiumque Latini</l>
<l>te penes, in te omnis domus inclinata recumbit).</l>
<l n="60">unum oro: desiste manum committere Teucris.</l>
<l>Qui te cumque manent isto certamine casus,</l>
<l>et me, Turne, manent: simul haec invisa relinquam</l>
<l>lumina nec generum Aenean captiva videbo.”</l>
<l>Accepit vocem lacrimis Lavinia matris</l>
<l n="65">flagrantis perfusa genas, quoi plurimus ignem</l>
<l>subiecit rubor et calefacta per ora cucurrit.</l>
<l>Indum sanguineo veluti violaverit ostro</l>
<l>siquis ebur, aut mixta rubent ubi lilia multa</l>
<l>alba rosa: talis virgo dabat ore colores.</l>
<l n="70">Illum turbat amor, figitque in virgine voltus:</l>
<l>ardet in arma magis paucisque adfatur Amatam.</l>
<l>“Ne, quaeso, ne me lacrimis neve omine tanto</l>
<l>prosequere in duri certamina Martis euntem,</l>
<l>O mater; neque enim Turno mora libera mortis.</l>
<l n="75">Nuntius haec Idmon Phrygio mea dicta tyranno</l>
<l>haud placitura refer: cum primum crastina caelo</l>
<l>puniceis invecta rotis Aurora rubebit,</l>
<l>non Teucros agat in Rutulos, Teucrum arma quiescant</l>
<l>et Rutuli; nostro dirimamus sanguine bellum,</l>
<l n="80">illo quaeratur coniunx Lavinia campo.”</l>
<milestone ed="p" n="81" unit="card"/>
<l>Haec ubi dicta dedit rapidusque in tecta recessit.</l>
<l>poscit equos gaudetque tuens ante ora frementis,</l>
<l>Pilumno quos ipsa decus dedit Orithyia,</l>
<l>qui candore nives anteirent, cursibus auras.</l>
<l n="85">Circumstant properi aurigae manibusque lacessunt</l>
<l>pectora plausa cavis et colla comantia pectunt.</l>
<l>Ipse dehinc auro squalentem alboque orichalco</l>
<l>circumdat loricam umeris; simul aptat habendo</l>
<l>ensemque clipeumque et rubrae cornua cristae.</l>
<l n="90">ensem, quem Dauno ignipotens deus ipse parenti</l>
<l>fecerat et Stygia candentem tinxerat unda.</l>
<l>Exin quae mediis ingenti adnixa columnae</l>
<l>aedibus adstabat, validam vi corripit hastam,</l>
<l>Actoris Aurunci spolium, quassatque trementem</l>
<l n="95">vociferans: “Nunc, O numquam frustrata vocatus</l>
<l>hasta meos, nunc tempus adest: te maximus Actor</l>
<l>te Turni nunc dextra gerit. Da sternere corpus</l>
<l>loricamque manu valida lacerare revulsam</l>
<l>semiviri Phrygis et foedare in pulvere crinis</l>
<l n="100">vibratos calido ferro murraque madentis.”</l>
<l>His agitur furiis; totoque ardentis ab ore</l>
<l>scintillae absistunt, oculis micat acribus ignis:</l>
<l>mugitus veluti cum prima in proelia taurus</l>
<l>terrificos ciet atque irasci in cornua temptat,</l>
<l n="105">arboris obnixus trunco, ventosque lacessit</l>
<l>ictibus aut sparsa ad pugnam proludit harena.</l>
<milestone ed="p" n="107" unit="card"/>
<l>Nec minus interea maternis saevos in armis</l>
<l>Aeneas acuit Martem et se suscitat ira,</l>
<l>oblato gaudens componi foedere bellum,</l>
<l n="110">tum socios maestique metum solatur Iuli,</l>
<l>fata docens, regique iubet responsa Latino</l>
<l>certa referre viros et pacis dicere leges.</l>
<milestone ed="p" n="113" unit="card"/>
<l>Postera vix summos spargebat lumine montis</l>
<l>orta dies, cum primum alto se gurgite tollunt</l>
<l n="115">solis equi lucemque elatis naribus efflant:</l>
<l>campum ad certamen magnae sub moenibus urbis</l>
<l>dimensi Rutulique viri Teucrique parabant</l>
<l>in medioque focos et dis communibus aras</l>
<l>gramineas. Alii fontemque ignemque ferebant,</l>
<l n="120">velati limo et verbena tempora vincti.</l>
<l>Procedit legio Ausonidum, pilataque plenis</l>
<l>agmina se fundunt portis. Hinc Troïus omnis</l>
<l>Tyrrhenusque ruit variis exercitus armis,</l>
<l>haud secus instructi ferro, quam si aspera Martis</l>
<l n="125">pugna vocet; nec non mediis in milibus ipsi</l>
<l>ductores auro volitant ostroque decori,</l>
<l>et genus Assaraci Mnestheus et fortis Asilas</l>
<l>et Messapus equum domitor, Neptunia proles.</l>
<l>Utque dato signo spatia in sua quisque recessit,</l>
<l n="130">defigunt tellure hastas et scuta reclinant.</l>
<l>Tum studio effusae matres et volgus inermum</l>
<l>invalidique senes turris ac tecta domorum</l>
<l>obsedere, alii portis sublimibus adstant.</l>
<milestone ed="p" n="134" unit="card"/>
<l>At Iuno e summo, qui nunc Albanus habetur,</l>
<l n="135">tum neque nomen erat nec honos aut gloria monti,</l>
<l>prospiciens tumulo campum aspectabat et ambas</l>
<l>Laurentum Troumque acies urbemque Latini.</l>
<l>Extemplo Turni sic est adfata sororem</l>
<l>diva deam, stagnis quae fluminibusque sonoris</l>
<l n="140">praesidet (hunc illi rex aetheris altus honorem</l>
<l>Iuppiter erepta pro virginitate sacravit):</l>
<l>“Nympha, decus fluviorum, animo gratissima nostro,</l>
<l>scis ut te cunctis unam, quaecumque Latinae</l>
<l>magnanimi Iovis ingratum ascendere cubile,</l>
<l n="145">praetulerim caelique lubens in parte locarim:</l>
<l>disce tuum, ne me incuses, Iuturna, dolorem.</l>
<l>Qua visa est Fortuna pati Parcaeque sinebant</l>
<l>cedere res Latio, Turnum et tua moenia texi:</l>
<l>nunc iuvenem imparibus video concurrere fatis,</l>
<l n="150">Parcarumque dies et vis inimica propinquat.</l>
<l>Non pugnam aspicere hanc oculis, non foedera possum.</l>
<l>Tu pro germano siquid praesentius audes,</l>
<l>perge: decet. Forsan miseros meliora sequentur.”</l>
<l>Vix ea, cum lacrimas oculis Iuturna profudit</l>
<l n="155">terque quaterque manu pectus percussit honestum.</l>
<l>“Non lacrumis hoc tempus,” ait Saturnia Iuno:</l>
<l>“Adcetera et fratrem, siquis modus, eripe morti,</l>
<l>aut tu bella cie conceptumque excute foedus:</l>
<l>auctor ego audendi.” Sic exhortata reliquit</l>
<l n="160">incertam et tristi turbatam volnere mentis.</l>
<milestone ed="p" n="161" unit="card"/>
<l>Interea reges, ingenti mole Latinus</l>
<l>quadriiugo vehitur curru, cui tempora circum</l>
<l>aurati bis sex radii fulgentia cingunt,</l>
<l>Solis avi specimen; bigis it Turnus in albis,</l>
<l n="165">bina manu lato crispans hastilia ferro;</l>
<l>hinc pater Aeneas, Romanae stirpis origo,</l>
<l>sidereo flagrans clipeo et caelestibus armis,</l>
<l>et iuxta Ascanius, magnae spes altera Romae,</l>
<l>procedunt castris, puraque in veste sacerdos</l>
<l n="170">saetigeri fetum suis intonsamque bidentem</l>
<l>adtulit admovitque pecus flagrantibus aris.</l>
<l>Illi ad surgentem conversi lumina solem</l>
<l>dant fruges manibus salsas et tempora ferro</l>
<l>summa notant pecudum paterisque altaria libant.</l>
<milestone ed="p" n="175" unit="card"/>
<l n="175">Tum pius Aeneas stricto sic ense precatur:</l>
<l>“Esto nunc Sol testis et haec mihi Terra voeanti,</l>
<l>quam propter tantos potui perferre labores,</l>
<l>et pater omnipotens et tu Saturnia coniunx,</l>
<l>iam melior, iam, diva, precor, tuque inclute Mavors,</l>
<l n="180">cuncta tuo qui bella, pater, sub numine torques;</l>
<l>fontisque fluviosque voco, quaeque aetheris alti</l>
<l>religio et quae caeruleo sunt numina ponto:</l>
<l>cesserit Ausonio si fors victoria Turno,</l>
<l>convenit Evandri victos discedere ad urbem,</l>
<l n="185">cedet Iulus agris, nec post arma ulla rebelles</l>
<l>Aeneadae referent ferrove haec regna lacessent,</l>
<l>sin nostrum adnuerit nobis Victoria Martem</l>
<l>(ut potius reor et potius di numine firment),</l>
<l>non ego nec Teucris Italos parere iubebo</l>
<l n="190">nec mihi regna peto: paribus se legibus ambae</l>
<l>invictae gentes aeterna in foedera mittant.</l>
<l>Sacra deosque dabo; socer arma Latinus habeto,</l>
<l>imperium sollemne socer; mihi moenia Teucri</l>
<l>constituent, urbique dabit Lavinia nomen.”</l>
<milestone ed="p" n="195" unit="card"/>
<l n="195">Sic prior Aeneas; sequitur sic deinde Latinus</l>
<l>suspiciens caelum tenditque ad sidera dextram:</l>
<l>“Haec eadem, Aenea, terram mare sidera iuro</l>
<l>Latonaeque genus duplex Ianumque bifrontem</l>
<l>vimque deum infernam et duri sacraria Ditis;</l>
<l n="200">audiat haec genitor, qui foedera fulmine sancit.</l>
<l>Tango aras, medios ignis et numina testor:</l>
<l>nulla dies pacem hanc Italis nec foedera rumpet,</l>
<l>quo res cumque cadent; nec me vis ulla volentem</l>
<l>avertet, non, si tellurem effundat in undas</l>
<l n="205">diluvio miscens caelumque in Tartara solvat;</l>
<l>ut sceptrum hoc” (dextra sceptrum nam forte gerebat</l>
<l>“numquam fronde levi fundet virgulta nec umbras,</l>
<l>cum semel in silvis imo de stirpe recisum</l>
<l>matre caret posuitque comas et bracchia ferro,</l>
<l n="210">olim arbos, nunc artificis manus aere decoro</l>
<l>inclusit patribusque dedit gesture Latinis.”</l>
<l>Talibus inter se firmabant foedera dictis</l>
<l>conspectu in medio procerum. Tum rite sacratas</l>
<l>in flammam iugulant pecudes et viscera vivis</l>
<l n="215">eripiunt cumulantque oneratis lancibus aras.</l>
<milestone ed="p" n="216" unit="card"/>
<l>At vero Rutulis inpar ea pugna videri</l>
<l>iamdudum et vario misceri pectora motu;</l>
<l>tum magis, ut propius cernunt non viribus aequis.</l>
<l>Adiuvat incessu tacito progressus et aram</l>
<l n="220">suppliciter venerans demisso lumine Turnus</l>
<l>tabentesque genae et iuvenali in corpore pallor.</l>
<l>Quem simul ac Iuturna soror crebrescere vidit</l>
<l>sermonem et volgi variare labantia corda,</l>
<l>in medias acies, formam adsimulata Camerti,</l>
<l n="225">cui genus a proavis ingens clarumque paternae</l>
<l>nomen erat virtutis, et ipse acerrimus armis,</l>
<l>in medias dat sese acies haud nescia rerum</l>
<l>rumoresque serit varios ac talia fatur:</l>
<l>“Non pudet, O Rutuli, pro cunctis talibus unam</l>
<l n="230">obiectare animam? Numerone an viribus aequi</l>
<l>non sumus? En omnes et Troes et Arcades hi sunt</l>
<l>fatalesque manus, infensa Etruria Turno:</l>
<l>vix hostem, alterni si congrediamur, habemus.</l>
<l>Ille quidem ad superos, quorum se devovet aris,</l>
<l n="235">succedet fama vivusque per ora feretur:</l>
<l>nos patria amissa dominis parere superbis</l>
<l>cogemur, qui nunc lenti consedimus arvis.”</l>
<milestone ed="p" n="238" unit="card"/>
<l>Talibus incensa est iuvenum sententia dictis</l>
<l>iam magis atque magis, serpitque per agmina murmur;</l>
<l n="240">ipsi Laurentes mutati ipsique Latini.</l>
<l>Qui sibi iam requiem pugnae rebusque salutem</l>
<l>sperabant, nunc arma volunt foedusque precantur</l>
<l>infectum et Turni sortem miserantur iniquam.</l>
<l>His aliud maius Iuturna adiungit et alto</l>
<l n="245">dat signum caelo, quo non praesentius ullum</l>
<l>turbavit mentes Italas monstroque fefellit.</l>
<l>Namque volans rubra fulvus Iovis ales in aethra</l>
<l>litoreas agitabat aves turbamque sonantem</l>
<l>agminis aligeri, subito cum lapsus ad undas</l>
<l n="250">cycnum excellentem pedibus rapit improbus uncis.</l>
<l>Adrexere animos Itali, cunctaeque volucres</l>
<l>convertunt clamore fugam, mirabile visu,</l>
<l>aetheraque obscurant pennis hostemque per auras</l>
<l>facta nube premunt, donec vi victus et ipso</l>
<l n="255">pondere defecit, praedamque ex unguibus ales</l>
<l>proiecit fluvio penitusque in nubila fugit.</l>
<milestone ed="p" n="257" unit="card"/>
<l>Tum vero augurium Rutuli clamore salutant</l>
<l>expediuntque manus; primusque Tolumnius augur</l>
<l>“Hoc erat, hoc, votis,” inquit, “quod saepe petivi.</l>
<l n="260">Adcipio adgnoscoque deos; me, me duce ferrum</l>
<l>corripite, O miseri, quos improbus advena bello</l>
<l>territat invalidas ut aves et litora vestra</l>
<l>vi populat: petet ille fugam penitusque profundo</l>
<l>vela dabit. Vos unanimi densete catervas</l>
<l n="265">et regem vobis pugna defendite raptum.”</l>
<l>Dixit et adversos telum contorsit in hostis</l>
<l>procurrens: sonitum dat stridula cornus et auras</l>
<l>certa secat. Simul hoc, simul ingens clamor et omnes</l>
<l>turbati cunei calefactaque corda tumultu.</l>
<l n="270">Hasta volans, ut forte novem pulcherrima fratrum</l>
<l>corpora constiterant contra, quos fida crearat</l>
<l>una tot Arcadio coniunx Tyrrhena Gylippo,</l>
<l>horum unum ad medium, teritur qua sutilis alvo</l>
<l>balteus et laterum iuncturas fibula mordet</l>
<l n="275">egregium forma iuvenem et fulgentibus armis</l>
<l>transadigit costas fulvaque effundit harena.</l>
<l>At fratres, animosa phalanx accensaque luctu,</l>
<l>pars, gladios stringunt manibus, pars missile ferrum</l>
<l>corripiunt caecique ruunt. Quos agmina contra</l>
<l n="280">procurrunt Laurentum, hinc densi rursus inundant</l>
<l>Troes Agyllinique et pictis Arcades armis:</l>
<l>sic omnis amor unus habet decernere ferro.</l>
<l>Diripuere aras, it toto turbida caelo</l>
<l>tempestas telorum ac ferreus ingruit imber,</l>
<l n="285">craterasque focosque ferunt. Fugit ipse Latinus</l>
<l>pulsatos referens infecto foedere divos.</l>
<milestone ed="p" n="287" unit="card"/>
<l>Infrenant alii currus aut corpora saltu</l>
<l>subiciunt in equos et strictis ensibus adsunt.</l>
<l>Messapus regem regisque insigne gerentem,</l>
<l n="290">Tyrrhenum Aulesten, avidus confundere foedus,</l>
<l>adverso proterret equo: ruit ille recedens</l>
<l>et miser oppositis a tergo involvitur aris</l>
<l>in caput inque umeros. At fervidus advolat hasta</l>
<l>Messapus teloque orantem multa trabali</l>
<l n="295">desuper altus equo graviter ferit atque ita fatur:</l>
<l>“Hoc habet, haec melior magnis data victima divis.”</l>
<l>Concurrunt Itali spoliantque calentia membra.</l>
<l>Obvius ambustum torrem Corynaeus ab ara</l>
<l>corripit et venienti Ebuso plagamque ferenti</l>
<l n="300">occupat os flammis: olli ingens barba reluxit</l>
<l>nidoremque ambusta dedit. Super ipse secutus</l>
<l>caesariem laeva turbati corripit hostis</l>
<l>inpressoque genu nitens terrae adplicat ipsum:</l>
<l>sic rigido latus ense ferit. Podalirius Alsum</l>
<l n="305">pastorem primaque acie per tela ruentem,</l>
<l>ense sequens nudo superimminet: ille securi</l>
<l>adversi frontem mediam mentumque reducta</l>
<l>disicit et sparso late rigat arma cruore.</l>
<l>Olli dura quies oculos et ferreus urget</l>
<l n="310">somnus, in aeternam conduntur lumina noctem.</l>
<milestone ed="p" n="311" unit="card"/>
<l>At pius Aeneas dextram tendebat inermem</l>
<l>nudato capite atque suos clamore vocabat:</l>
<l>“Quo ruitis? Quaeve ista repens discordia surgit?</l>
<l>O cohibete iras! Ictum iam foedus et omnes</l>
<l n="315">compositae leges; mihi ius concurrere soli;</l>
<l>me sinite atque auferte metus; ego foedera faxo</l>
<l>firma manu; Turnum debent haec iam mihi sacra.”</l>
<l>Has inter voces, media inter talia verba</l>
<l>ecce viro stridens alis adlapsa sagitta est</l>
<l n="320">incertum qua pulsa manu, quo turbine adacta,</l>
<l>Quis tantam Rutulis laudem, casusne deusne,</l>
<l>adtulerit: pressa est insignis gloria facti.</l>
<l>nec sese Aeneae iactavit vulnere quisquam.</l>
<l>Turnus ut Aenean cedentem ex agmine vidit</l>
<l n="325">turbatosque duces, subita spe fervidus ardet:</l>
<l>poscit equos atque arma simul saltuque superbus</l>
<l>emicat in currum et manibus molitur habenas.</l>
<l>Multa virum volitans dat fortia corpora Leto,</l>
<l>semineces volvit multos aut agmina curru</l>
<l n="330">proterit aut raptas fugientibus ingerit hastas.</l>
<l>Qualis apud gelidi cum flumina concitus Hebri</l>
<l>sanguineus Mavors clipeo increpat atque furentis</l>
<l>bella movens immittit equos; illi aequore aperto</l>
<l>ante Notos Zephyrumque volant; gemit ultima pulsu</l>
<l n="335">Thraca pedum; circumque atrae Formidinis ora</l>
<l>Iraeque Insidiaeque, dei comitatus, aguntur:</l>
<l>talis equos alacer media inter proelia Turnus</l>
<l>fumantis sudore quatit, miserabile caesis</l>
<l>hostibus insultans; spargit rapida ungula rores</l>
<l n="340">sanguineos, mixtaque cruor calcatur harena.</l>
<l>Iamque neci Sthenelumque dedit Thamyrumque Pholumque,</l>
<l>hunc congressus et hunc, illum eminus; eminus ambo</l>
<l>Imbrasidas, Glaucum atque Laden, quos Imbrasus ipse</l>
<l>nutrierat Lycia paribusque ornaverat armis,</l>
<l n="345">vel conferre manum vel equo praevertere ventos.</l>
<milestone ed="p" n="346" unit="card"/>
<l>Parte alia media Eumedes in proelia fertur,</l>
<l>antiqui proles bello praeclara Dolonis,</l>
<l>nomine avum referens, animo manibusque parentem,</l>
<l>qui quondam, castra ut Danaum speculator adiret,</l>
<l n="350">ausus Pelidae pretium sibi poscere currus;</l>
<l>illum Tydides alio pro talibus ausis</l>
<l>adfecit pretio, nec equis adspirat Achillis.</l>
<l>Hunc procul ut campo Turnus prospexit aperto,</l>
<l>ante levi iaculo longum per inane secutus</l>
<l n="355">sistit equos biiugis et curru desilit atque</l>
<l>semianimi lapsoque supervenit et pede collo</l>
<l>impresso dextrae mucronem extorquet et alto</l>
<l>fulgentem tinguit iugulo atque haec insuper addit:</l>
<l>“En agros et quam bello, Troiane, petisti,</l>
<l n="360">Hesperiam metire iacens: haec praemia qui me</l>
<l>ferro ausi temptare ferunt, sic moenia condunt.”</l>
<l>Huic comitem Asbyten coniecta cuspide mittit.</l>
<l>Chloreaque Sybarimque Daretaque Thersilochumque</l>
<l>et sternacis equi lapsum cervice Thymoeten.</l>
<l n="365">Ac velut Edoni Boreae cum spiritus alto</l>
<l>insonat Aegaeo sequiturque ad litora fluctus,</l>
<l>qua venti incubuere, fugam dant nubila caelo:</l>
<l>sic Turno, quacumque viam secat, agmina cedunt</l>
<l>conversaeque ruunt acies; fert impetus ipsum,</l>
<l n="370">et cristam adverso curru quatit aura volantem.</l>
<l>Non tulit instantem Phegeus animisque frementem:</l>
<l>obiecit sese ad currum et spumantia frenis</l>
<l>ora citatorum dextra detorsit equorum.</l>
<l>Dum trahitur pendetque iugis, hunc lata retectum</l>
<l n="375">lancea consequitur rumpitque infixa bilicem</l>
<l>loricam et summum degustat volnere corpus.</l>
<l>Ille tamen clipeo obiecto conversus in hostem</l>
<l>ibat et auxilium ducto mucrone petebat:</l>
<l>cum rota praecipitem et procursu concitus axis</l>
<l n="380">impulit effunditque solo, Turnusque secutus</l>
<l>imam inter galeam summi thoracis et oras</l>
<l>abstulit ense caput truncumque reliquit harenae.</l>
<milestone ed="p" n="383" unit="card"/>
<l>Atque ea dum campis victor dat funera Turnus,</l>
<l>interea Aenean Mnestheus et fidus Achates</l>
<l n="385">Ascaniusque comes castris statuere cruentum,</l>
<l>alternos longa nitentem cuspide gressus.</l>
<l>Saevit et infracta luctatur arundine telum</l>
<l>eripere auxilioque viam, quae proxima, poscit</l>
<l>ense secent lato vulnus telique latebram</l>
<l n="390">rescindant penitus seseque in bella remittant.</l>
<l>Iamque aderat Phoebo ante alios dilectus Iapyx</l>
<l>Iasides, acri quondam cui captus amore</l>
<l>ipse suas artes, sua munera, laetus Apollo</l>
<l>augurium citharamque dabat celerisque sagittas.</l>
<l n="395">Ille ut depositi proferret fata parentis,</l>
<l>scire potestates herbarum usumque medendi</l>
<l>maluit et mutas agitare inglorius artes.</l>
<l>Stabat acerba fremens, ingentem nixus in hastam</l>
<l>Aeneas magno iuvenum et maerentis Iuli</l>
<l n="400">concursu, lacrimis immobilis. Ille retorto</l>
<l>Paeonium in morem senior succinctus amictu</l>
<l>multa manu medica Phoebique potentibus herbis</l>
<l>nequiquam trepidat, nequiquam spicula dextra</l>
<l>sollicitat prensatque tenaci forcipe ferrum.</l>
<l n="405">Nulla viam Fortuna regit, nihil auctor Apollo</l>
<l>subvenit; et saevus campis magis ac magis horror</l>
<l>crebrescit propiusque malum est. Iam pulvere caelum</l>
<l>stare vident: subeunt equites, et spicula castris</l>
<l>densa cadunt mediis. It tristis ad aethera clamor</l>
<l n="410">bellantum iuvenum et duro sub Marte cadentum.</l>
<milestone ed="p" n="411" unit="card"/>
<l>Hic Venus, indigno nati concussa dolore,</l>
<l>dictamnum genetrix Cretaea carpit ab Ida,</l>
<l>puberibus caulem foliis et flore comantem</l>
<l>purpureo; non illa feris incognita capris</l>
<l n="415">gramina, cum tergo volucres haesere sagittae:</l>
<l>hoc Venus, obscuro faciem circumdata nimbo,</l>
<l>detulit; hoc fusum labris splendentibus amnem</l>
<l>inficit occulte medicans spargitque salubris</l>
<l>ambrosiae sucos et odoriferam panaceam.</l>
<l n="420">Fovit ea volnus lympha longaevus Iapyx</l>
<l>ignorans, subitoque omnis de corpore fugit</l>
<l>quippe dolor, omnis stetit imo volnere sanguis;</l>
<l>iamque secuta manum nullo cogente sagitta</l>
<l>excidit, atque novae rediere in pristina vires.</l>
<l n="425">“Arma citi properate viro! Quid statis?” Iapyx</l>
<l>conclamat primusque animos adcendit in hostem.</l>
<l>“Non haec humanis opibus, non arte magistra</l>
<l>proveniunt neque te, Aenea, mea dextera servat:</l>
<l>maior agit deus atque opera ad maiora remittit.”</l>
<l n="430">Ille avidus pugnae suras incluserat auro</l>
<l>hinc atque hinc oditque moras hastamque coruscat.</l>
<l>Postquam habilis lateri clipeus loricaque tergo est,</l>
<l>Ascanium fusis circum complectitur armis</l>
<l>summaque per galeam delibans oscula fatur:</l>
<l n="435">“Disce, puer, virtutem ex me verumque laborem,</l>
<l>fortunam ex aliis. Nunc te mea dextera bello</l>
<l>defensum dabit et magna inter praemia ducet.</l>
<l>Tu facito, mox cum matura adoleverit aetas,</l>
<l>sis memor, et te animo repetentem exempla tuorum</l>
<l n="440">et pater Aeneas et avunculus excitet Hector.”</l>
<milestone ed="p" n="441" unit="card"/>
<l>Haec ubi dicta dedit, portis sese extulit ingens,</l>
<l>telum immane manu quatiens; simul agmine denso</l>
<l>Antheusque Mnestheusque ruunt omnisque relictis</l>
<l>turba fluit castris: tum caeco pulvere campus</l>
<l n="445">miscetur pulsuque pedum tremit excita tellus.</l>
<l>Vidit ab adverso venientis aggere Turnus,</l>
<l>videre Ausonii, gelidusque per ima cucurrit</l>
<l>ossa tremor: prima ante omnis Iuturna Latinos</l>
<l>audiit adgnovitque sonum et tremefacta refugit.</l>
<l n="450">Ille volat campoque atrum rapit agmen aperto.</l>
<l>Qualis ubi ad terras abrupto sidere nimbus</l>
<l>it mare per medium; miseris heu praescia longe</l>
<l>horrescunt corda agricolis, dabit ille ruinas</l>
<l>arboribus stragemque satis, ruet omnia late;</l>
<l n="455">ante volant sonitumque ferunt ad litora venti:</l>
<l>talis in adversos ductor Rhoeteius hostis</l>
<l>agmen agit, densi cuneis se quisque coactis</l>
<l>adglomerant. Ferit ense gravem Thymbraeus Osirim,</l>
<l>Archetium Mnestheus, Epulonem obtruncat Achates</l>
<l n="460">Ufentemque Gyas; cadit ipse Tolumnius augur,</l>
<l>primus in adversos telum qui torserat hostis.</l>
<l>Tollitur in caelum clamor, versique vicissim</l>
<l>pulverulenta fuga Rutuli dant terga per agros.</l>
<l>Ipse neque aversos dignatur sternere Morti</l>
<l n="465">nec pede congressos aequo nec tela ferentis</l>
<l>insequitur: solum densa in caligine Turnum</l>
<l>vestigat lustrans, solum in certamina poscit.</l>
<milestone ed="p" n="468" unit="card"/>
<l>Hoc concussa metu mentem Iuturna virago</l>
<l>aurigam Turni media inter lora Metiscum</l>
<l n="470">excutit et longe lapsum temone relinquit:</l>
<l>ipsa subit manibusque undantis flectit habenas,</l>
<l>cuncta gerens, vocemque et corpus et arma Metisci.</l>
<l>Nigra velut magnas domini cum divitis aedes</l>
<l>pervolat et pennis alta atria lustrat hirundo,</l>
<l n="475">pabula parva legens nidisque loquacibus escas,</l>
<l>et nunc porticibus vacuis, nunc umida circum</l>
<l>stagna sonat: similis medios Iuturna per hostis</l>
<l>fertur equis rapidoque volans obit omnia curru</l>
<l>iamque hic germanum iamque hic ostentat ovantem</l>
<l n="480">nec conferre manum patitur, volat avia longe.</l>
<l>Haud minus Aeneas tortos legit obvius orbes</l>
<l>vestigatque virum et disiecta per agmina magna</l>
<l>voce vocat. Quotiens oculos coniecit in hostem</l>
<l>alipedumque fugam cursu temptavit equorum,</l>
<l n="485">aversos totiens currus Iuturna retorsit.</l>
<l>Heu quid agat? Vario nequiquam fluctuat aestu,</l>
<l>diversaeque vocant animum in contraria curae.</l>
<l>Huic Messapus, uti laeva duo forte gerebat</l>
<l>lenta levis cursu praefixa hastilia ferro,</l>
<l n="490">horum unum certo contorquens dirigit ictu.</l>
<l>Substitit Aeneas et se collegit in arma,</l>
<l>poplite subsidens; apicem tamen incita summum</l>
<l>hasta tulit summasque excussit vertice cristas.</l>
<l>Tum vero adsurgunt irae; insidiisque subactus,</l>
<l n="495">diversos ubi sensit equos currumque referri,</l>
<l>multa Iovem et laesi testatus foederis aras</l>
<l>iam tandem invadit medios et Marte secundo</l>
<l>terribilis saevam nullo discrimine caedem</l>
<l>suscitat irarumque omnis effundit habenas.</l>
<milestone ed="p" n="500" unit="card"/>
<l n="500">Quis mihi nunc tot acerba deus, quis carmine caedes</l>
<l>diversas obitumque ducum, quos aequore toto</l>
<l>inque vicem nunc Turnus agit, nunc Troius heros,</l>
<l>expediat? Tanton placuit concurrere motu.</l>
<l>Iuppiter, aeterna gentis in pace futuras?</l>
<l n="505">Aeneas Rutulum Sucronem, ea prima ruentis</l>
<l>pugna loco statuit Teucros, haud multa morantem</l>
<l>excipit in latus et, qua fata celerrima, crudum</l>
<l>transadigit costas et cratis pectoris ensem.</l>
<l>Turnus equo deiectum Amycum fratremque Dioren,</l>
<l n="510">congressus pedes, hunc venientem cuspide longa,</l>
<l>hunc mucrone ferit curruque abscisa duorum</l>
<l>suspendit capita et rorantia sanguine portat.</l>
<l>Ille Talon Tanaimque neci fortemque Cethegum,</l>
<l>tris uno congressu, et maestum mittit Oniten,</l>
<l n="515">nomen Echionium matrisque genus Peridiae,</l>
<l>hic fratres Lycia missos et Apollinis agris</l>
<l>et iuvenem exosum nequiquam bella Menoeten,</l>
<l>Arcada, piscosae cui circum flumina Lernae</l>
<l>ars fuerat pauperque domus nec nota potentum</l>
<l n="520">munera conductaque pater tellure serebat.</l>
<l>Ac velut immissi diversis partibus ignes</l>
<l>arentem in silvam et virgulta sonantia lauro,</l>
<l>aut ubi decursu rapido de montibus altis</l>
<l>dant sonitum spumosi amnes et in aequora currunt</l>
<l n="525">quisque suum populatus iter: non segnius ambo</l>
<l>Aeneas Turnusque ruunt per proelia; nunc nunc</l>
<l>fluctuat ira intus, rumpuntur nescia vinci</l>
<l>pectora, nunc totis in Volnera viribus itur.</l>
<milestone ed="p" n="529" unit="card"/>
<l>Murranum hic, atavos et avorum antiqua sonantem</l>
<l n="530">nomina per regesque actum genus omne Latinos,</l>
<l>praecipitem scopulo atque ingentis turbine saxi</l>
<l>excutit effunditque solo: hunc lora et iuga subter</l>
<l>provolvere rotae, crebro super ungula pulsu</l>
<l>incita nec domini memorum proculcat equorum.</l>
<l n="535">Ille ruenti Hyllo animisque immane frementi</l>
<l>occurrit telumque aurata ad tempora torquet:</l>
<l>olli per galeam fixo stetit hasta cerebro.</l>
<l>Dextera nec tua te, Graium fortissime Cretheu</l>
<l>eripuit Turno. Nec di texere Cupencum</l>
<l n="540">Aenea veniente sui: dedit obvia ferro</l>
<l>pectora, nec misero clipei mora profuit aerei.</l>
<l>Te quoque Laurentes viderunt, Aeole, campi</l>
<l>oppetere et late terram consternere tergo</l>
<l>Occidis, Argivae quem non potuere phalanges</l>
<l n="545">sternere nec Priami regnorum eversor Achilles;</l>
<l>hic tibi mortis erant metae: domus alta sub Ida,</l>
<l>Lyrnesi domus alta, solo Laurente sepulchrum.</l>
<l>Totae adeo conversae acies, omnesque Latini,</l>
<l>omnes Dardanidae, Mnestheus acerque Serestus</l>
<l n="550">et Messapus equum domitor et fortis Asilas</l>
<l>Tuscorumque phalanx Evandrique Arcades alae,</l>
<l>pro se quisque viri summa nituntur opum vi:</l>
<l>nec mora nec requies, vasto certamine tendunt.</l>
<milestone ed="p" n="554" unit="card"/>
<l>Hic mentem Aeneae genetrix pulcherrima misit,</l>
<l n="555">iret ut ad muros urbique adverteret agmen</l>
<l>ocius et subita turbaret clade Latinos.</l>
<l>Ille ut vestigans diversa per agmina Turnum</l>
<l>huc atque huc acies circumtulit, aspicit urbem</l>
<l>immunem tanti belli atque impune quietam.</l>
<l n="560">Continuo pugnae adcendit maioris imago:</l>
<l>Mnesthea Sergestumque vocat fortemque Serestum</l>
<l>ductores tumulumque capit, quo cetera Teucrum</l>
<l>concurrit legio nec scuta aut spicula densi</l>
<l>deponunt. Celso medius stans aggere fatur:</l>
<l n="565">“Nequa meis esto dictis mora; Iuppiter hac stat,</l>
<l>neu quis ob inceptum subitum mihi segnior ito.</l>
<l>Urbem hodie, causam belli, regna ipsa Latini,</l>
<l>ni frenum accipere et victi parere fatentur,</l>
<l>eruam et aequa solo fumantia culmina ponam.</l>
<l n="570">Scilicet exspectem, libeat dum proelia Turno</l>
<l>nostra pati rursusque velit concurrere victus?</l>
<l>Hoc caput, O cives, haec belli summa nefandi:</l>
<l>ferte faces propere foedusque reposcite flammis.”</l>
<l>Dixerat, atque animis pariter certantibus omnes</l>
<l n="575">dant cuneum densaque ad muros mole feruntur.</l>
<l>Scalae improviso subitusque apparuit ignis.</l>
<l>Discurrunt alii ad portas primosque trucidant,</l>
<l>ferrum alii torquent et obumbrant aethera telis.</l>
<l>Ipse inter primos dextram sub moenia tendit</l>
<l n="580">Aeneas magnaque incusat voce Latinum</l>
<l>testaturque deos, iterum se ad proelia cogi,</l>
<l>bis iam Italos hostis, haec altera foedera rumpi.</l>
<l>Exoritur trepidos inter discordia civis:</l>
<l>urbem alii reserare iubent et pandere portas</l>
<l n="585">Dardanidis ipsumque trahunt in moenia regem,</l>
<l>arma ferunt alii et pergunt defendere muros.</l>
<l>Inclusas ut cum latebroso in pumice pastor</l>
<l>vestigavit apes fumoque implevit amaro:</l>
<l>illae intus trepidae rerum per cerea castra</l>
<l n="590">discurrunt magnisque acuunt stridoribus iras;</l>
<l>volvitur ater odor tectis, tum murmure caeco</l>
<l>intus saxa sonant, vacuas it fumus ad auras.</l>
<milestone ed="p" n="593" unit="card"/>
<l>Accidit haec fessis etiam fortuna Latinis,</l>
<l>quae totam luctu concussit funditus urbem.</l>
<l n="595">Regina ut tectis venientem prospicit hostem,</l>
<l>incessi muros, ignis ad tecta volare,</l>
<l>nusquam acies contra Rutulas, nulla agmina Turni:</l>
<l>infelix pugnae iuvenem in certamine credit</l>
<l>exstinctum et, subito mentem turbata dolore,</l>
<l n="600">se causam clamat crimenque caputque malorum,</l>
<l>multaque per maestum demens effata furorem</l>
<l>purpureos moritura manu discindit amictus</l>
<l>et nodum informis leti trabe nectit ab alta.</l>
<l>Quam cladem miserae postquam accepere Latinae,</l>
<l n="605">filia prima manu flavos Lavinia crinis</l>
<l>et roseas laniata genas, tum cetera circum</l>
<l>turba furit: resonant late plangoribus aedes.</l>
<l>Hinc totam infelix volgatur fama per urbem.</l>
<l>Demittunt mentes; it scissa veste Latinus,</l>
<l n="610">coniugis attonitus fatis urbisque ruina,</l>
<l>canitiem immundo perfusam pulvere turpans.</l>
<l><del status="unremarkable">Multaque se incusat, qui non acceperit ante</del></l>
<l><del status="unremarkable">Dardanium Aenean generumque adsciverit ultro.</del></l>
<milestone ed="p" n="614" unit="card"/>
<l>Interea extremo bellator in aequore Turnus</l>
<l n="615">palantis sequitur paucos iam segnior atque</l>
<l>iam minus atque minus successu laetus equorum</l>
<l>attulit hunc illi caecis terroribus aura</l>
<l>commixtum clamorem adrectasque impulit aures</l>
<l>confusae sonus urbis et inlaetabile murmur.</l>
<l n="620">“Ei mihi! Quid tanto turbantur moenia luctu?</l>
<l>Quisve ruit tantus diversa clamor ab urbe?”</l>
<l>Sic ait adductisque amens subsistit habenis.</l>
<l>Atque huic, in faciem soror ut conversa Metisci</l>
<l>aurigae currumque et equos et lora regebat,</l>
<l n="625">talibus occurrit dictis: “Hac, Turne, sequamur</l>
<l>Troiugenas, qua prima viam victoria pandit;</l>
<l>sunt alii, qui tecta manu defendere possint.</l>
<l>Ingruit Aeneas Italis et proelia miscet:</l>
<l>et nos saeva manu mittamus funera Teucris.</l>
<l n="630">Nec numero inferior pugnae nec honore recedes.”</l>
<l>Turnus ad haec:</l>
<l>“O soror, et dudum adgnovi, cum prima per artem</l>
<l>foedera turbasti teque haec in bella dedisti,</l>
<l>et nunc nequiquam fallis dea. Sed quis Olympo</l>
<l n="635">demissam tantos voluit te ferre labores?</l>
<l>An fratris miseri letum ut crudele videres?</l>
<l>Nam quid ago? Aut quae iam spondet Fortuna salutem?</l>
<l>Vidi oculos ante ipse meos me voce vocantem</l>
<l>Murranum, quo non superat mihi carior alter,</l>
<l n="640">oppetere ingentem atque ingenti volnere victum.</l>
<l>Occidit infelix nostrum ne dedecus Ufens</l>
<l>adspiceret; Teucri potiuntur corpore et armis.</l>
<l>Exscindine domos (id rebus defuit unum)</l>
<l>perpetiar, dextra nec Drancis dicta refellam?</l>
<l n="645">Terga dabo et Turnum fugientem haec terra videbit?</l>
<l>Usque adeone mori miserum est? Vos O mihi Manes</l>
<l>este boni, quoniam superis aversa voluntas!</l>
<l>Sancta ad vos anima atque istius nescia culpae</l>
<l>descendam, magnorum haud umquam indignus avorum.</l>
<milestone ed="p" n="650" unit="card"/>
<l n="650">Vix ea fatus erat: medios volat ecce per hostis</l>
<l>vectus equo spumante Saces, adversa sagitta</l>
<l>saucius ora, ruitque implorans nomine Turnum:</l>
<l>“Turne, in te suprema salus: miserere tuorum.</l>
<l>Fulminat Aeneas armis summasque minatur</l>
<l n="655">deiecturum arces Italum exscidioque daturum;</l>
<l>iamque faces ad tecta volant. In te ora Latini,</l>
<l>in te oculos referunt; mussat rex ipse Latinus,</l>
<l>quos generos vocet aut quae sese ad foedera flectat.</l>
<l>Praeterea regina, tui fidissima, dextra</l>
<l n="660">occidit ipsa sua lucemque exterrita fugit.</l>
<l>Soli pro portis Messapus et acer Atinas</l>
<l>sustentant aciem. Circum hos utrimque phalanges</l>
<l>stant densae, strictisque seges mucronibus horret</l>
<l>ferrea: tu currum deserto in gramine versas.”</l>
<l n="665">Obstipuit varia confusus imagine rerum</l>
<l>Turnus et obtutu tacito stetit. Aestuat ingens</l>
<l>uno in corde pudor mixtoque insania luctu</l>
<l>et furiis agitatus amor et conscia virtus.</l>
<l>Ut primum discussae umbrae et lux reddita menti,</l>
<l n="670">ardentis oculorum orbes ad moenia torsit</l>
<l>turbidus eque rotis magnam respexit ad urbem.</l>
<l>Ecce autem flammis inter tabulata volutus</l>
<l>ad caelum undabat vortex turrimque tenebat,</l>
<l>turrim, compactis trabibus quam eduxerat ipse</l>
<l n="675">subdideratque rotas pontisque instraverat altos.</l>
<l>“Iam iam fata, soror, superant; absiste morari;</l>
<l>quo deus et quo dura vocat Fortuna, sequamur.</l>
<l>Stat conferre manum Aeneae, stat quidquid acerbi est</l>
<l>morte pati; neque me indecorem, germana, videbis</l>
<l n="680">amplius. Hunc, oro, sine me furere ante furorem.”</l>
<l>Dixit et e curru saltum dedit ocius arvis</l>
<l>perque hostis, per tela ruit maestamque sororem</l>
<l>deserit ac rapido cursu media agmina rumpit.</l>
<l>Ac veluti montis saxum de vertice praeceps</l>
<l n="685">cum ruit avulsum vento, seu turbidus imber</l>
<l>proluit aut annis solvit sublapsa vetustas;</l>
<l>fertur in abruptum magno mons improbus actu</l>
<l>exsultatque solo, silvas armenta virosque</l>
<l>involvens secum: disiecta per agmina Turnus</l>
<l n="690">sic urbis ruit ad muros, ubi plurima fuso</l>
<l>sanguine terra madet striduntque hastilibus aurae,</l>
<l>significatque manu et magno simul incipit ore:</l>
<l>“Parcite iam, Rutuli, et vos tela inhibete, Latini;</l>
<l>quaecumque est Fortuna, mea est: me verius unum</l>
<l n="695">pro vobis foedus luere et decernere ferro.”</l>
<l>Discessere omnes medii spatiumque dedere.</l>
<milestone ed="p" n="697" unit="card"/>
<l>At pater Aeneas audito nomine Turni</l>
<l>deserit et muros et summas deserit arces</l>
<l>praecipitatque moras omnis, opera omnia rumpit,</l>
<l n="700">laetitia exsultans, horrendumque intonat armis;</l>
<l>quantus Athos aut quantus Eryx aut ipse coruscis</l>
<l>cum fremit ilicibus quantus gaudetque nivali</l>
<l>vertice se attollens pater Appenninus ad auras.</l>
<l>Iam vero et Rutuli certatim et Troes et omnes</l>
<l n="705">convertere oculos Itali, quique alta tenebant</l>
<l>moenia quique imos pulsabant ariete muros,</l>
<l>armaque deposuere umeris. Stupet ipse Latinus</l>
<l>ingentis, genitos diversis partibus orbis,</l>
<l>inter se coiisse viros et cernere ferro.</l>
<l n="710">Atque illi, ut vacuo patuerunt aequore campi,</l>
<l>procursu rapido, coniectis eminus hastis,</l>
<l>invadunt Martem clipeis atque aere sonoro.</l>
<l>Dat gemitum tellus; tum crebros ensibus ictus</l>
<l>congeminant: fors et virtus miscentur in unum.</l>
<l n="715">Ac velut ingenti Sila summove Taburno</l>
<l>cum duo conversis inimica in proelia tauri</l>
<l>frontibus incurrunt; pavidi cessere magistri,</l>
<l>stat pecus omne metu mutum mussantque iuvencae,</l>
<l>quis nemori imperitet, quem tota armenta sequantur;</l>
<l n="720">illi inter sese multa vi volnera miscent</l>
<l>cornuaque obnixi infigunt et sanguine largo</l>
<l>colla armosque lavant; gemitu nemus omne remugit:</l>
<l>non alitur Tros Aeneas et Daunius heros</l>
<l>concurrunt clipeis; ingens fragor aethera complet.</l>
<l n="725">Iuppiter ipse duas aequato examine lances</l>
<l>sustinet et fata imponit diversa duorum,</l>
<l>quem damnet labor et quo vergat pondere letum;</l>
<l>Emicat hic, impune putans, et corpore toto</l>
<l>alte sublatum consurgit Turnus in ensem</l>
<l n="730">et ferit: exclamant Troes trepidique Latini,</l>
<l>arrectaeque amborum acies. At perfidus ensis</l>
<l>Frangitur in medioque ardentem deserit ictu  <gap/> </l>
<l>ni fuga subsidio subeat. Fugit ocior euro,</l>
<l>ut capulum ignotum dextramque aspexit inermem.</l>
<l n="735">Fama est praecipitem, cum prima in proelia iunctos</l>
<l>conscendebat equos, patrio mucrone relicto,</l>
<l>dum trepidat, ferrum aurigae rapuisse Metisci.</l>
<l>Idque diu, dum terga dabant palantia Teucri,</l>
<l>suffecit: postquam arma dei ad Volcania ventumst,</l>
<l n="740">mortalis mucro glacies ceu futilis ictu</l>
<l>dissiluit; fulva resplendent fragmina harena.</l>
<l>Ergo amens diversa fuga petit aequora Turnus</l>
<l>et nunc huc, inde huc incertos implicat orbes</l>
<l>undique enim densa Teucri inclusere corona,</l>
<l n="745">atque hinc vasta palus, hinc ardua moenia cingunt.</l>
<milestone ed="p" n="746" unit="card"/>
<l>Nec minus Aeneas, quamquam tardata sagitta</l>
<l>interdum genua impediunt cursumque recusant,</l>
<l>insequitur trepidique pedem pede fervidus urget:</l>
<l>inclusum veluti siquando flumine nanctus</l>
<l n="750">cervum aut puniceae saeptum formidine pinnae</l>
<l>venator cursu canis et latratibus instat;</l>
<l>ille autem, insidiis et ripa territus alta,</l>
<l>mille fugit refugitque vias; at vividus Umber</l>
<l>haeret hians, iam iamque tenet similisque tenenti</l>
<l n="755">increpuit malis morsuque elusus inani est.</l>
<l>Tum vero exoritur clamor, ripaeque lacusque</l>
<l>responsant circa et caelum tonat omne tumultu.</l>
<l>Ille simul fugiens Rutulos simul increpat omnis,</l>
<l>nomine quemque vocans, notumque efflagitat ensem.</l>
<l n="760">Aeneas mortem contra praesensque minatur</l>
<l>exitium, si quisquam adeat, terretque trementis</l>
<l>excisurum urbem minitans et saucius instat.</l>
<l>Quinque orbis explent cursu totidemque retexunt</l>
<l>huc illuc; neque enim levia aut ludicra petuntur</l>
<l n="765">praemia, sed Turni de vita et sanguine certant.</l>
<milestone ed="p" n="766" unit="card"/>
<l>Forte sacer Fauno foliis oleaster amaris</l>
<l>hic steterat, nautis olim venerabile lignum,</l>
<l>servati ex undis ubi figere dona solebant</l>
<l>Laurenti divo et votas suspendere vestes,</l>
<l n="770">sed stirpem Teucri nullo discrimine sacrum</l>
<l>sustulerant, puro ut possent concurrere campo.</l>
<l>Hic hasta Aeneae stabat, huc impetus illam</l>
<l>detulerat fixam et lenta in radice tenebat.</l>
<l>Incubuit voluitque manu convellere ferrum</l>
<l n="775">Dardanides teloque sequi, quem prendere cursu</l>
<l>non poterat. Tum vero amens formidine Turnus</l>
<l>“Faune, precor, miserere,” inquit, “tuque optima ferrum</l>
<l>terra tene, colui vestros si semper honores,</l>
<l>quos contra Aeneadae bello fecere profanos.”</l>
<l n="780">Dixit opemque dei non cassa in vota vocavit.</l>
<l>Namque diu luctans lentoque in stirpe moratus</l>
<l>viribus haud ullis valuit discludere morsus</l>
<l>roboris Aeneas. Dum nititur acer et instat,</l>
<l>rursus in aurigae faciem mutata Metisci</l>
<l n="785">procurrit fratrique ensem dea Daunia reddit.</l>
<l>Quod Venus audaci nymphae indignata licere</l>
<l>adcessit telumque alta ab radice revellit.</l>
<l>Olli sublimes armis animisque refecti,</l>
<l>hic gladio fidens, hic acer et arduus hasta,</l>
<l n="790">adsistunt contra certamina Martis anheli.</l>
<milestone ed="p" n="791" unit="card"/>
<l>Iunonem interea rex omnipotentis Olympi</l>
<l>adloquitur fulva pugnas de nube tuentem:</l>
<l>“Qua iam finis erit, coniunx? Quid denique restat?</l>
<l>Indigetem Aenean scis ipsa et scire fateris</l>
<l n="795">deberi caelo fatisque ad sidera tolli.</l>
<l>Quid struis, aut qua spe gelidis in nubibus haeres?</l>
<l>Mortalin decuit violari volnere divom,</l>
<l>aut ensem (quid enim sine te Iuturna valeret?)</l>
<l>ereptum reddi Turno et vim crescere victis?</l>
<l n="800">Desine iam tandem precibusque inflectere nostris,</l>
<l><del status="unremarkable">ni te tantus edit tacitam dolor et mihi curae</del></l>
<l><del status="unremarkable">saepe tuo dulci tristes ex ore recursent,</del></l>
<l>ventum ad supremum est. Terris agitare vel undis</l>
<l>Troianos potuisti, infandum adcendere bellum,</l>
<l n="805">deformare domum et luctu miscere hymenaeos:</l>
<l>ulterius temptare veto.” Sic Iuppiter orsus;</l>
<l>sic dea submisso contra Saturnia voltu:</l>
<l>“Ista quidem quia nota mihi tua, magne, voluntas,</l>
<l>Iuppiter, et Turnum et terras invita reliqui;</l>
<l n="810">nec tu me aeria solam nunc sede videres</l>
<l>digna indigna pati, sed flammis cincta sub ipsa</l>
<l>starem acie traheremque inimica in proelia Teucros.</l>
<l>Iuturnam misero, fateor, succurrere fratri</l>
<l>suasi et pro vita maiora audere probavi,</l>
<l n="815">non ut tela tamen, non ut contenderet arcum:</l>
<l>adiuro Stygii caput implacabile fontis,</l>
<l>una superstitio superis quae reddita divis.</l>
<l>Et nunc cedo equidem pugnasque exosa relinquo.</l>
<l>Illud te, nulla fati quod lege tenetur,</l>
<l n="820">pro Latio obtestor, pro maiestate tuorum:</l>
<l>cum iam conubis pacem felicibus, esto,</l>
<l>component, cum iam leges et foedera iungent,</l>
<l>ne vetus indigenas nomen mutare Latinos</l>
<l>neu Troas fieri iubeas Teucrosque vocari</l>
<l n="825">aut vocem mutare viros aut vertere vestem.</l>
<l>Sit Latium, sint Albani per saecula reges,</l>
<l>sit Romana potens Itala virtute propago:</l>
<l>occidit, occideritque sinas cum nomine Troia.”</l>
<l>Olli subridens hominum rerumque repertor</l>
<l n="830">“Es germana Iovis Saturnique altera proles:</l>
<l>irarum tantos volvis sub pectore fluctus.</l>
<l>Verum age et inceptum frustra submitte furorem</l>
<l>do quod vis, et me victusque volensque remitto.</l>
<l>Sermonem Ausonii patrium moresque tenebunt,</l>
<l n="835">utque est nomen erit; commixti corpore tantum</l>
<l>subsident Teucri. Morem ritusque sacrorum</l>
<l>adiciam faciamque omnis uno ore Latinos.</l>
<l>Hinc genus Ausonio mixtum quod sanguine surget,</l>
<l>supra homines, supra ire deos pietate videbis,</l>
<l n="840">nec gens ulla tuos aeque celebrabit honores.”</l>
<l>Adnuit his Iuno et mentem laetata retorsit.</l>
<l>Interea excedit caelo nubemque relinquit.</l>
<milestone ed="p" n="843" unit="card"/>
<l>His actis aliud genitor secum ipse volutat</l>
<l>Iuturnamque parat fratris dimittere ab armis.</l>
<l n="845">Dicuntur geminae pestes cognomine Dirae,</l>
<l>quas et Tartaream Nox intempesta Megaeram</l>
<l>uno eodemque tulit partu paribusque revinxit</l>
<l>serpentum spiris ventosasque addidit alas.</l>
<l>Hae Iovis ad solium saevique in limine regis</l>
<l n="850">adparent acuuntque metum mortalibus aegris,</l>
<l>siquando letum horrificum morbosque deum rex</l>
<l>molitur meritas aut bello territat urbes.</l>
<l>Harum unam celerem demisit ab aethere summo</l>
<l>Iuppiter inque omen Iuturnae occurrere iussit.</l>
<l n="855">Illa volat celerique ad terram turbine fertur.</l>
<l>Non secus ac nervo per nubem impulsa sagitta,</l>
<l>armatam saevi Parthus quam felle veneni,</l>
<l>Parthus sive Cydon, telum immedicabile, torsit,</l>
<l>stridens et celeris incognita transilit umbras:</l>
<l n="860">talis se sata Nocte tulit terrasque petivit.</l>
<l>Postquam acies videt Iliacas atque agmina Turni,</l>
<l>alitis in parvae subitam conlecta figuram,</l>
<l>quae quondam in bustis aut culminibus desertis</l>
<l>nocte sedens serum canit importuna per umbras,</l>
<l n="865">hanc versa in faciem Turni se pestis ob ora</l>
<l>fertque refertque sonans clipeumque everberat alis.</l>
<l>Olli membra novus solvit formidine torpor,</l>
<l>adrectaeque horrore comae, et vox faucibus haesit.</l>
<milestone ed="p" n="869" unit="card"/>
<l>At procul ut Dirae stridorem adgnovit et alas,</l>
<l n="870">infelix crinis scindit Iuturna solutos,</l>
<l>unguibus ora soror foedans et pectora pugnis:</l>
<l>“Quid nunc te tua, Turne, potest germana iuvare?</l>
<l>Aut quid iam durae superat mihi? Qua tibi lucem</l>
<l>arte morer? Talin possum me opponere monstro?</l>
<l n="875">Iam iam linquo acies. Ne me terrete timentem,</l>
<l>obscenae volucres: alarum verbera nosco</l>
<l>letalemque sonum, nec fallunt iussa superba</l>
<l>magnanimi Iovis. Haec pro virginitate reponit?</l>
<l>Quo vitam dedit aeternam? Cur mortis ademptast</l>
<l n="880">condicio? Possem tantos finire dolores</l>
<l>nunc certe et misero fratri comes ire per umbras!</l>
<l>Immortalis ego? Aut quicquam mihi dulce meorum</l>
<l>te sine, frater, erit? O quae satis ima dehiscet</l>
<l>terra mihi Manisque deam demittet ad imos?”</l>
<l n="885">Tantum effata caput glauco contexit amictu</l>
<l>multa gemens et se fluvio dea condidit alto.</l>
<milestone ed="p" n="887" unit="card"/>
<l>Aeneas instat contra telumque coruscat</l>
<l>ingens arboreum et saevo sic pectore fatur:</l>
<l>“Quae nunc deinde mora est? Aut quid iam, Turne, retractas?</l>
<l n="890">Non cursu, saevis certandum est comminus armis.</l>
<l>Verte omnis tete in facies et contrahe quidquid</l>
<l>sive animis sive arte vales; opta ardua pennis</l>
<l>astra sequi clausumve cava te condere terra.”</l>
<l>Ille caput quassans ” Non me tua fervida terrent</l>
<l n="895">dicta, ferox: di me terrent et Iuppiter hostis.”</l>
<l>Nec plura effatus saxum circumspicit ingens,</l>
<l>saxum antiquum ingens, campo quod forte iacebat,</l>
<l>limes agro positus, litem ut discerneret arvis.</l>
<l>Vix illud lecti bis sex cervice subirent,</l>
<l n="900">qualia nunc hominum producit corpora tellus:</l>
<l>ille manu raptum trepida torquebat in hostem</l>
<l>altior insurgens et cursu concitus heros.</l>
<l>Sed neque currentem se nec cognoscit euntem</l>
<l>tollentemve manus saxumve immane moventem;</l>
<l n="905">genua labant, gelidus concrevit frigore sanguis.</l>
<l>Tum lapis ipse viri, vacuum per inane volutus,</l>
<l>nec spatium evasit totum neque pertulit ictum.</l>
<l>Ac velut in somnis, oculos ubi languida pressit</l>
<l>nocte quies, nequiquam avidos extendere cursus</l>
<l n="910">velle videmur et in mediis conatibus aegri</l>
<l>succidimus, non lingua valet, non corpore notae</l>
<l>sufficiunt vires, nec vox aut verba sequuntur:</l>
<l>sic Turno, quacumque viam virtute petivit,</l>
<l>successum dea dira negat. Tum pectore sensus</l>
<l n="915">vertuntur varii. Rutulos aspectat et urbem</l>
<l>cunctaturque metu letumque instare tremescit;</l>
<l>nec quo se eripiat, nec qua vi tendat in hostem,</l>
<l>nec currus usquam videt aurigamve sororem.</l>
<milestone ed="p" n="919" unit="card"/>
<l>Cunctanti telum Aeneas fatale coruscat,</l>
<l n="920">sortitus fortunam oculis, et corpore toto</l>
<l>eminus intorquet. Murali concita numquam</l>
<l>tormento sic saxa fremunt, nec fulmine tanti</l>
<l>dissultant crepitus. Volat atri turbinis instar</l>
<l>exitium dirum hasta ferens orasque recludit</l>
<l n="925">loricae et clipei extremos septemplicis orbes.</l>
<l>Per medium stridens transit femur. Incidit ictus</l>
<l>ingens ad terram duplicato poplite Turnus.</l>
<l>Consurgunt gemitu Rutuli, totusque remugit</l>
<l>mons circum, et vocem late nemora alta remittunt</l>
<l n="930">Ille humilis supplexque oculos, dextramque precantem</l>
<l>protendens, “Equidem merui nec deprecor,” inquit:</l>
<l>“utere sorte tua. Miseri te siqua parentis</l>
<l>tangere cura potest, oro (fuit et tibi talis</l>
<l>Anchises genitor), Dauni miserere senectae</l>
<l n="935">et me seu corpus spoliatum lumine mavis</l>
<l>redde meis. Vicisti, et victum tendere palmas</l>
<l>Ausonii videre; tua est Lavinia coniunx:</l>
<l>ulterius ne tende odiis.” Stetit acer in armis</l>
<l>Aeneas, volvens oculos, dextramque repressit;</l>
<l n="940">et iam iamque magis cunctantem flectere sermo</l>
<l>coeperat, infelix umero cum apparuit alto</l>
<l>balteus et notis fulserunt cingula bullis</l>
<l>Pallantis pueri, victum quem volnere Turnus</l>
<l>straverat atque umeris inimicum insigne gerebat.</l>
<l n="945">Ille, oculis postquam saevi monimenta doloris</l>
<l>exuviasque hausit, furiis accensus et ira</l>
<l>terribilis, “Tune hinc spoliis indute meorum</l>
<l>eripiare mihi? Pallas te hoc volnere, Pallas</l>
<l>immolat et poenam scelerato ex sanguine sumit,”</l>
<l n="950">hoc dicens ferrum adverso sub pectore condit</l>
<l>fervidus. Ast illi solvuntur frigore membra</l>
<l>vitaque cum gemitu fugit indignata sub umbras.</l></div1></body></text></TEI.2>