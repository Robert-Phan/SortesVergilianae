<?xml version="1.0" encoding="UTF-8"?>
<TEI.2><text><body><div1 type="Book" n="2" org="uniform" sample="complete">
<milestone ed="p" n="1" unit="card"/>
<l>Conticuere omnes, intentique ora tenebant.</l>
<l>Inde toro pater Aeneas sic orsus ab alto:</l>
<l>Infandum, regina, iubes renovare dolorem,</l>
<l>Troianas ut opes et lamentabile regnum</l>
<l n="5">eruerint Danai; quaeque ipse miserrima vidi,</l>
<l>et quorum pars magna fui.  Quis talia fando</l>
<l>Myrmidonum Dolopumve aut duri miles Ulixi</l>
<l>temperet a lacrimis?  Et iam nox umida caelo</l>
<l>praecipitat, suadentque cadentia sidera somnos.</l>
<l n="10">Sed si tantus amor casus cognoscere nostros</l>
<l>et breviter Troiae supremum audire laborem,</l>
<l>quamquam animus meminisse horret, luctuque refugit,</l>
<l>incipiam.<milestone ed="P" unit="para"/>Fracti bello fatisque repulsi</l>
<l>ductores Danaum, tot iam labentibus annis,</l>
<l n="15">instar montis equum divina Palladis arte</l>
<l>aedificant, sectaque intexunt abiete costas:</l>
<l>votum pro reditu simulant; ea fama vagatur.</l>
<l>Huc delecta virum sortiti corpora furtim</l>
<l>includunt caeco lateri, penitusque cavernas</l>
<l n="20">ingentis uterumque armato milite complent.</l>
<milestone ed="p" n="21" unit="card"/>
<l>Est in conspectu Tenedos, notissima fama</l>
<l>insula, dives opum, Priami dum regna manebant,</l>
<l>nunc tantum sinus et statio male fida carinis:</l>
<l>huc se provecti deserto in litore condunt.</l>
<l n="25">Nos abiisse rati et vento petiisse Mycenas:</l>
<l>ergo omnis longo solvit se Teucria luctu;</l>
<l>panduntur portae; iuvat ire et Dorica castra</l>
<l>desertosque videre locos litusque relictum.</l>
<l>Hic Dolopum manus, hic saevus tendebat Achilles;</l>
<l n="30">classibus hic locus; hic acie certare solebant.</l>
<l>Pars stupet innuptae donum exitiale Minervae,</l>
<l>et molem mirantur equi; primusque Thymoetes</l>
<l>duci intra muros hortatur et arce locari,</l>
<l>sive dolo, seu iam Troiae sic fata ferebant.</l>
<l n="35">At Capys, et quorum melior sententia menti,</l>
<l>aut pelago Danaum insidias suspectaque dona</l>
<l>praecipitare iubent, subiectisque urere flammis,</l>
<l>aut terebrare cavas uteri et temptare latebras.</l>
<l>Scinditur incertum studia in contraria volgus.</l>
<milestone ed="p" n="40" unit="card"/>
<l n="40">Primus ibi ante omnis, magna comitante caterva,</l>
<l>Laocoön ardens summa decurrit ab arce,</l>
<l>et procul: “O miseri, quae tanta insania, cives?</l>
<l>Creditis avectos hostis?  Aut ulla putatis</l>
<l>dona carere dolis Danaum?  Sic notus Ulixes?</l>
<l n="45">aut hoc inclusi ligno occultantur Achivi,</l>
<l>aut haec in nostros fabricata est machina muros</l>
<l>inspectura domos venturaque desuper urbi,</l>
<l>aut aliquis latet error; equo ne credite, Teucri.</l>
<l>Quicquid id est, timeo Danaos et dona ferentis.”</l>
<l n="50">Sic fatus, validis ingentem viribus hastam</l>
<l>in latus inque feri curvam compagibus alvum</l>
<l>contorsit: stetit illa tremens, uteroque recusso</l>
<l>insonuere cavae gemitumque dedere cavernae.</l>
<l>Et, si fata deum, si mens non laeva fuisset,</l>
<l n="55">impulerat ferro Argolicas foedare latebras,</l>
<l>Troiaque, nunc stares, Priamique arx alta, maneres.</l>
<milestone ed="p" n="57" unit="card"/>
<l>Ecce, manus iuvenem interea post terga revinctum</l>
<l>pastores magno ad regem clamore trahebant</l>
<l>Dardanidae, qui se ignotum venientibus ultro,</l>
<l n="60">hoc ipsum ut strueret Troiamque aperiret Achivis,</l>
<l>obtulerat, fidens animi atque in utrumque paratus,</l>
<l>seu versare dolos, seu certae occumbere morti.</l>
<l>Undique visendi studio Troiana iuventus</l>
<l>circumfusa ruit, certantque inludere capto.</l>
<l n="65">Accipe nunc Danaum insidias, et crimine ab uno</l>
<l>disce omnes.</l>
<l>Namque ut conspectu in medio turbatus, inermis</l>
<l>constitit atque oculis Phrygia agmina circumspexit:</l>
<l>“Heu, quae nunc tellus” inquit “quae me aequora possunt</l>
<l n="70">accipere?  Aut quid iam misero mihi denique restat,</l>
<l>cui neque apud Danaos usquam locus, et super ipsi</l>
<l>Dardanidae infensi poenas cum sanguine poscunt?”</l>
<l>Quo gemitu conversi animi, compressus et omnis</l>
<l>impetus.  Hortamur fari; quo sanguine cretus,</l>
<l n="75">quidve ferat, memoret, quae sit fiducia capto.</l>
<l><del status="unremarkable">Ille haec, deposita tandem formidine, fatur:</del></l>
<milestone ed="p" n="77" unit="card"/>
<l>“Cuncta equidem tibi, Rex, fuerit quodcumque, fatebor</l>
<l>vera, inquit; neque me Argolica de gente negabo:</l>
<l>hoc primum; nec, si miserum Fortuna Sinonem</l>
<l n="80">finxit, vanum etiam mendacemque improba finget.</l>
<l>Fando aliquod si forte tuas pervenit ad auris</l>
<l>Belidae nomen Palamedis et incluta fama</l>
<l>gloria, quem falsa sub proditione Pelasgi</l>
<l>insontem infando indicio, quia bella vetabat,</l>
<l n="85">demisere neci, nunc cassum lumine lugent.</l>
<l>Illi me comitem et consanguinitate propinquum</l>
<l>pauper in arma pater primis huc misit ab annis,</l>
<l>dum stabat regno incolumis regumque vigebat</l>
<l>consiliis, et nos aliquod nomenque decusque</l>
<l n="90">gessimus.  Invidia postquam pellacis Ulixi—</l>
<l>haud ignota loquor—superis concessit ab oris,</l>
<l>adflictus vitam in tenebris luctuque trahebam,</l>
<l>et casum insontis mecum indignabar amici.</l>
<l>Nec tacui demens, et me, fors si qua tulisset,</l>
<l n="95">si patrios umquam remeassem victor ad Argos,</l>
<l>promisi ultorem, et verbis odia aspera movi.</l>
<l>Hinc mihi prima mali labes, hinc semper Ulixes</l>
<l>criminibus terrere novis, hinc spargere voces</l>
<l>in volgum ambiguas, et quaerere conscius arma.</l>
<l n="100">Nec requievit enim, donec, Calchante ministro—</l>
<l>sed quid ego haec autem nequiquam ingrata revolvo?</l>
<l>Quidve moror, si omnis uno ordine habetis Achivos,</l>
<l>idque audire sat est?  Iamdudum sumite poenas,</l>
<l>hoc Ithacus velit, et magno mercentur Atridae.”</l>
<milestone ed="p" n="105" unit="card"/>
<l n="105">Tum vero ardemus scitari et quaerere causas,</l>
<l>ignari scelerum tantorum artisque Pelasgae.</l>
<l>Prosequitur pavitans, et ficto pectore fatur:</l>
<l>“Saepe fugam Danai Troia cupiere relicta</l>
<l>moliri, et longo fessi discedere bello;</l>
<l n="110">fecissentque utinam!  Saepe illos aspera ponti</l>
<l>interclusit hiemps, et terruit Auster euntis.</l>
<l>Praecipue, cum iam hic trabibus contextus acernis</l>
<l>staret equus, toto sonuerunt aethere nimbi.</l>
<l>Suspensi Eurypylum scitantem oracula Phoebi</l>
<l n="115">mittimus, isque adytis haec tristia dicta reportat:</l>
<l>“Sanguine placastis ventos et virgine caesa,</l>
<l>cum primum Iliacas, Danai, venistis ad oras;</l>
<l>sanguine quaerendi reditus, animaque litandum</l>
<l>Argolica.” Volgi quae vox ut venit ad auris,</l>
<l n="120">obstipuere animi, gelidusque per ima cucurrit</l>
<l>ossa tremor, cui fata parent, quem poscat Apollo.</l>
<l>“Hic Ithacus vatem magno Calchanta tumultu</l>
<l>protrahit in medios; quae sint ea numina divom,</l>
<l>flagitat; et mihi iam multi crudele canebant</l>
<l n="125">artificis scelus, et taciti ventura videbant.</l>
<l>Bis quinos silet ille dies, tectusque recusat</l>
<l>prodere voce sua quemquam aut opponere morti.</l>
<l>Vix tandem, magnis Ithaci clamoribus actus,</l>
<l>composito rumpit vocem, et me destinat arae.</l>
<l n="130">Adsensere omnes, et, quae sibi quisque timebat,</l>
<l>unius in miseri exitium conversa tulere.</l>
<l>Iamque dies infanda aderat; mihi sacra parari,</l>
<l>et salsae fruges, et circum tempora vittae:</l>
<l>eripui, fateor, leto me, et vincula rupi,</l>
<l n="135">limosoque lacu per noctem obscurus in ulva</l>
<l>delitui, dum vela darent, si forte dedissent.</l>
<l>Nec mihi iam patriam antiquam spes ulla videndi,</l>
<l>nec dulcis natos exoptatumque parentem;</l>
<l>quos illi fors et poenas ob nostra reposcent</l>
<l n="140">effugia, et culpam hanc miserorum morte piabunt.</l>
<l>Quod te per superos et conscia numina veri,</l>
<l>per si qua est quae restet adhuc mortalibus usquam</l>
<l>intemerata fides, oro, miserere laborum</l>
<l>tantorum, miserere animi non digna ferentis.”</l>
<milestone ed="p" n="145" unit="card"/>
<l n="145">His lacrimis vitam damus, et miserescimus ultro.</l>
<l>Ipse viro primus manicas atque arta levari</l>
<l>vincla iubet Priamus, dictisque ita fatur amicis:</l>
<l>“Quisquis es, amissos hinc iam obliviscere Graios;</l>
<l>noster eris, mihique haec edissere vera roganti:</l>
<l n="150">Quo molem hanc immanis equi statuere?  Quis auctor?</l>
<l>Quidve petunt?  Quae religio, aut quae machina belli?”</l>
<l>Dixerat.  Ille, dolis instructus et arte Pelasga,</l>
<l>sustulit exutas vinclis ad sidera palmas:</l>
<l>“Vos, aeterni ignes, et non violabile vestrum</l>
<l n="155">testor numen” ait “vos arae ensesque nefandi,</l>
<l>quos fugi, vittaeque deum, quas hostia gessi:</l>
<l>fas mihi Graiorum sacrata resolvere iura,</l>
<l>fas odisse viros, atque omnia ferre sub auras,</l>
<l>si qua tegunt; teneor patriae nec legibus ullis.</l>
<l n="160">Tu modo promissis maneas, servataque serves</l>
<l>Troia fidem, si vera feram, si magna rependam.</l>
<l>“Omnis spes Danaum et coepti fiducia belli</l>
<l>Palladis auxiliis semper stetit.  Impius ex quo</l>
<l>Tydides sed enim scelerumque inventor Ulixes,</l>
<l n="165">fatale adgressi sacrato avellere templo</l>
<l>Palladium, caesis summae custodibus arcis,</l>
<l>corripuere sacram effigiem, manibusque cruentis</l>
<l>virgineas ausi divae contingere vittas;</l>
<l>ex illo fluere ac retro sublapsa referri</l>
<l n="170">spes Danaum, fractae vires, aversa deae mens.</l>
<l>Nec dubiis ea signa dedit Tritonia monstris.</l>
<l>Vix positum castris simulacrum, arsere coruscae</l>
<l>luminibus flammae arrectis, salsusque per artus</l>
<l>sudor iit, terque ipsa solo—mirabile dictu—</l>
<l n="175">emicuit, parmamque ferens hastamque trementem.</l>
<l>“Extemplo temptanda fuga canit aequora Calchas,</l>
<l>nec posse Argolicis exscindi Pergama telis,</l>
<l>omina ni repetant Argis, numenque reducant,</l>
<l>quod pelago et curvis secum avexere carinis.</l>
<l n="180">Et nunc, quod patrias vento petiere Mycenas,</l>
<l>arma deosque parant comites, pelagoque remenso</l>
<l>improvisi aderunt: ita digerit omina Calchas.</l>
<l>Hanc pro Palladio moniti, pro numine laeso</l>
<l>effigiem statuere, nefas quae triste piaret.</l>
<l n="185">Hanc tamen immensam Calchas attollere molem</l>
<l>roboribus textis caeloque educere iussit,</l>
<l>ne recipi portis, aut duci in moenia possit,</l>
<l>neu populum antiqua sub religione tueri.</l>
<l>Nam si vestra manus violasset dona Minervae,</l>
<l n="190">tum magnum exitium (quod di prius omen in ipsum</l>
<l>convertant!) Priami imperio Phrygibusque futurum;</l>
<l>sin manibus vestris vestram ascendisset in urbem,</l>
<l>ultro Asiam magno Pelopea ad moenia bello</l>
<l>venturam, et nostros ea fata manere nepotes.”</l>
<milestone ed="p" n="195" unit="card"/>
<l n="195">Talibus insidiis periurique arte Sinonis</l>
<l>credita res, captique dolis lacrimisque coactis,</l>
<l>quos neque Tydides, nec Larisaeus Achilles,</l>
<l>non anni domuere decem, non mille carinae.</l>
<l>Hic aliud maius miseris multoque tremendum</l>
<l n="200">obicitur magis, atque improvida pectora turbat.</l>
<l>Laocoön, ductus Neptuno sorte sacerdos,</l>
<l>sollemnis taurum ingentem mactabat ad aras.</l>
<l>Ecce autem gemini a Tenedo tranquilla per alta—</l>
<l>horresco referens—immensis orbibus angues</l>
<l n="205">incumbunt pelago, pariterque ad litora tendunt;</l>
<l>pectora quorum inter fluctus arrecta iubaeque</l>
<l>sanguineae superant undas; pars cetera pontum</l>
<l>pone legit, sinuatque immensa volumine terga.</l>
<l>Fit sonitus spumante salo; iamque arva tenebant,</l>
<l n="210">ardentisque oculos suffecti sanguine et igni,</l>
<l>sibila lambebant linguis vibrantibus ora.</l>
<l>Diffugimus visu exsangues: illi agmine certo</l>
<l>Laocoönta petunt; et primum parva duorum</l>
<l>corpora natorum serpens amplexus uterque</l>
<l n="215">implicat, et miseros morsu depascitur artus;</l>
<l>post ipsum auxilio subeuntem ac tela ferentem</l>
<l>corripiunt, spirisque ligant ingentibus; et iam</l>
<l>bis medium amplexi, bis collo squamea circum</l>
<l>terga dati, superant capite et cervicibus altis.</l>
<l n="220">Ille simul manibus tendit divellere nodos,</l>
<l>perfusus sanie vittas atroque veneno,</l>
<l>clamores simul horrendos ad sidera tollit:</l>
<l>quales mugitus, fugit cum saucius aram</l>
<l>taurus, et incertam excussit cervice securim.</l>
<l n="225">At gemini lapsu delubra ad summa dracones</l>
<l>effugiunt saevaeque petunt Tritonidis arcem,</l>
<l>sub pedibusque deae clipeique sub orbe teguntur.</l>
<l>Tum vero tremefacta novus per pectora cunctis</l>
<l>insinuat pavor, et scelus expendisse merentem</l>
<l n="230">Laocoönta ferunt, sacrum qui cuspide robur</l>
<l>laeserit, et tergo sceleratam intorserit hastam.</l>
<l>Ducendum ad sedes simulacrum orandaque divae</l>
<l>numina conclamant.</l>
<milestone ed="p" n="234" unit="card"/>
<l>Dividimus muros et moenia pandimus urbis.</l>
<l n="235">Accingunt omnes operi, pedibusque rotarum</l>
<l>subiciunt lapsus, et stuppea vincula collo</l>
<l>intendunt: scandit fatalis machina muros,</l>
<l>feta armis.  Pueri circum innuptaeque puellae</l>
<l>sacra canunt, funemque manu contingere gaudent.</l>
<l n="240">Illa subit, mediaeque minans inlabitur urbi.</l>
<l>O patria, O divom domus Ilium, et incluta bello</l>
<l>moenia Dardanidum, quater ipso in limine portae</l>
<l>substitit, atque utero sonitum quater arma dedere:</l>
<l>instamus tamen inmemores caecique furore,</l>
<l n="245">et monstrum infelix sacrata sistimus arce.</l>
<l>Tunc etiam fatis aperit Cassandra futuris</l>
<l>ora, dei iussu non umquam credita Teucris.</l>
<l>Nos delubra deum miseri, quibus ultimus esset</l>
<l>ille dies, festa velamus fronde per urbem.</l>
<milestone ed="p" n="250" unit="card"/>
<l n="250">“Vertitur interea caelum et ruit oceano nox,</l>
<l>involvens umbra magna terramque polumque</l>
<l>Myrmidonumque dolos; fusi per moenia Teucri</l>
<l>conticuere, sopor fessos complectitur artus:</l>
<l>et iam Argiva phalanx instructis navibus ibat</l>
<l n="255">a Tenedo tacitae per amica silentia lunae</l>
<l>litora nota petens, flammas cum regia puppis</l>
<l>extulerat, fatisque deum defensus iniquis</l>
<l>inclusos utero Danaos et pinea furtim</l>
<l>laxat claustra Sinon.  Illos patefactus ad auras</l>
<l n="260">reddit equus, laetique cavo se robore promunt</l>
<l>Thessandrus Sthenelusque duces, et dirus Ulixes,</l>
<l>demissum lapsi per funem, Acamasque, Thoasque,</l>
<l>Pelidesque Neoptolemus, primusque Machaon,</l>
<l>et Menelaus, et ipse doli fabricator Epeos.</l>
<l n="265">Invadunt urbem somno vinoque sepultam;</l>
<l>caeduntur vigiles, portisque patentibus omnis</l>
<l>accipiunt socios atque agmina conscia iungunt.</l>
<milestone ed="p" n="268" unit="card"/>
<l>Tempus erat, quo prima quies mortalibus aegris</l>
<l>incipit, et dono divom gratissima serpit.</l>
<l n="270">In somnis, ecce, ante oculos maestissimus Hector</l>
<l>visus adesse mihi, largosque effundere fletus,</l>
<l>raptatus bigis, ut quondam, aterque cruento</l>
<l>pulvere, perque pedes traiectus lora tumentis.</l>
<l>Ei mihi, qualis erat, quantum mutatus ab illo</l>
<l n="275">Hectore, qui redit exuvias indutus Achilli,</l>
<l>vel Danaum Phrygios iaculatus puppibus ignis,</l>
<l>squalentem barbam et concretos sanguine crinis</l>
<l>volneraque illa gerens, quae circum plurima muros</l>
<l>accepit patrios.  Ultro flens ipse videbar</l>
<l n="280">Compellare virum et maestas expromere voces:</l>
<l>“O lux Dardaniae, spes O fidissima Teucrum,</l>
<l>quae tantae tenuere morae?  Quibus Hector ab oris</l>
<l>exspectate venis?  Ut te post multa tuorum</l>
<l>funera, post varios hominumque urbisque labores</l>
<l n="285">defessi aspicimus!  Quae causa indigna serenos</l>
<l>foedavit voltus?  Aut cur haec volnera cerno?”</l>
<l>Ille nihil, nec me quaerentem vana moratur,</l>
<l>sed graviter gemitus imo de pectore ducens,</l>
<l>“Heu fuge, nate dea, teque his, ait, eripe flammis.</l>
<l n="290">Hostis habet muros; ruit alto a culmine Troia.</l>
<l>Sat patriae Priamoque datum: si Pergama dextra</l>
<l>defendi possent, etiam hac defensa fuissent.</l>
<l>Sacra suosque tibi commendat Troia penatis:</l>
<l>hos cape fatorum comites, his moenia quaere</l>
<l n="295">magna, pererrato statues quae denique ponto.”</l>
<l>Sic ait, et manibus vittas Vestamque potentem</l>
<l>aeternumque adytis effert penetralibus ignem.</l>
<milestone ed="p" n="298" unit="card"/>
<l>Diverso interea miscentur moenia luctu,</l>
<l>et magis atque magis, quamquam secreta parentis</l>
<l n="300">Anchisae domus arboribusque obtecta recessit,</l>
<l>clarescunt sonitus, armorumque ingruit horror.</l>
<l>Excutior somno, et summi fastigia tecti</l>
<l>ascensu supero, atque arrectis auribus adsto:</l>
<l>in segetem veluti cum flamma furentibus austris</l>
<l n="305">incidit, aut rapidus montano flumine torrens</l>
<l>sternit agros, sternit sata laeta boumque labores,</l>
<l>praecipitisque trahit silvas, stupet inscius alto</l>
<l>accipiens sonitum saxi de vertice pastor.</l>
<l>Tum vero manifesta fides, Danaumque patescunt</l>
<l n="310">insidiae.  Iam Deiphobi dedit ampla ruinam</l>
<l>Volcano superante domus; iam proxumus ardet</l>
<l>Ucalegon; Sigea igni freta lata relucent.</l>
<l>Exoritur clamorque virum clangorque tubarum.</l>
<l>Arma amens capio; nec sat rationis in armis,</l>
<l n="315">sed glomerare manum bello et concurrere in arcem</l>
<l>cum sociis ardent animi; furor iraque mentem</l>
<l>praecipitant, pulchrumque mori succurrit in armis.</l>
<milestone ed="p" n="318" unit="card"/>
<l>Ecce autem telis Panthus elapsus Achivom,</l>
<l>Panthus Othryades, arcis Phoebique sacerdos,</l>
<l n="320">sacra manu victosque deos parvumque nepotem</l>
<l>ipse trahit, cursuque amens ad limina tendit.</l>
<l>“Quo res summa, loco, Panthu?  Quam prendimus arcem?”</l>
<l>Vix ea fatus eram, gemitu cum talia reddit:</l>
<l>“Venit summa dies et ineluctabile tempus</l>
<l n="325">Dardaniae: fuimus Troes, fuit Ilium et ingens</l>
<l>gloria Teucrorum; ferus omnia Iuppiter Argos</l>
<l>transtulit; incensa Danai dominantur in urbe.</l>
<l>Arduus armatos mediis in moenibus adstans</l>
<l>fundit equus, victorque Sinon incendia miscet</l>
<l n="330">insultans; portis alii bipatentibus adsunt,</l>
<l>milia quot magnis umquam venere Mycenis;</l>
<l>obsedere alii telis angusta viarum</l>
<l>oppositi; stat ferri acies mucrone corusco</l>
<l>stricta, parata neci; vix primi proelia temptant</l>
<l n="335">portarum vigiles, et caeco Marte resistunt.”</l>
<l>Talibus Othryadae dictis et numine divom</l>
<l>in flammas et in arma feror, quo tristis Erinys,</l>
<l>quo fremitus vocat et sublatus ad aethera clamor.</l>
<l>Addunt se socios Rhipeus et maximus armis</l>
<l n="340">Epytus oblati per lunam Hypanisque Dymasque,</l>
<l>et lateri adglomerant nostro, iuvenisque Coroebus,</l>
<l>Mygdonides: illis ad Troiam forte diebus</l>
<l>venerat, insano Cassandrae incensus amore,</l>
<l>et gener auxilium Priamo Phrygibusque ferebat,</l>
<l n="345">infelix, qui non sponsae praecepta furentis</l>
<l>audierit.</l>
<milestone ed="p" n="347" unit="card"/>
<l>Quos ubi confertos audere in proelia vidi,</l>
<l>incipio super his: “Iuvenes, fortissima frustra</l>
<l>pectora, si vobis audentem extrema cupido</l>
<l n="350">certa sequi, quae sit rebus fortuna videtis:</l>
<l>excessere omnes, adytis arisque relictis,</l>
<l>di, quibus imperium hoc steterat; succurritis urbi</l>
<l>incensae; moriamur et in media arma ruamus.</l>
<l>Una salus victis, nullam sperare salutem.”</l>
<l n="355">Sic animis iuvenum furor additus: inde, lupi ceu</l>
<l>raptores atra in nebula, quos improba ventris</l>
<l>exegit caecos rabies, catulique relicti</l>
<l>faucibus exspectant siccis, per tela, per hostis</l>
<l>vadimus haud dubiam in mortem, mediaeque tenemus</l>
<l n="360">urbis iter; nox atra cava circumvolat umbra.</l>
<l>Quis cladem illius noctis, quis funera fando</l>
<l>explicet, aut possit lacrimis aequare labores?</l>
<l>Urbs antiqua ruit, multos dominata per annos;</l>
<l>plurima perque vias sternuntur inertia passim</l>
<l n="365">corpora, perque domos et religiosa deorum</l>
<l>limina.  Nec soli poenas dant sanguine Teucri;</l>
<l>quondam etiam victis redit in praecordia virtus</l>
<l>victoresque cadunt Danai: crudelis ubique</l>
<l>luctus, ubique pavor, et plurima mortis imago.</l>
<milestone ed="p" n="370" unit="card"/>
<l n="370">Primus se, Danaum magna comitante caterva,</l>
<l>Androgeos offert nobis, socia agmina credens</l>
<l>inscius, atque ultro verbis compellat amicis:</l>
<l>“Festinate, viri: nam quae tam sera moratur</l>
<l>segnities?  Alii rapiunt incensa feruntque</l>
<l n="375">Pergama; vos celsis nunc primum a navibus itis.”</l>
<l>Dixit, et extemplo, neque enim responsa dabantur</l>
<l>fida satis, sensit medios delapsus in hostis.</l>
<l>Obstipuit, retroque pedem cum voce repressit:</l>
<l>inprovisum aspris veluti qui sentibus anguem</l>
<l n="380">pressit humi nitens, trepidusque repente refugit</l>
<l>attollentem iras et caerula colla tumentem;</l>
<l>haud secus Androgeos visu tremefactus abibat.</l>
<l>Inruimus, densis et circumfundimur armis,</l>
<l>ignarosque loci passim et formidine captos</l>
<l n="385">sternimus: adspirat primo fortuna labori.</l>
<l>Atque hic successu exsultans animisque Coroebus,</l>
<l>“O socii, qua prima” inquit “fortuna salutis</l>
<l>monstrat iter, quoque ostendit se dextra, sequamur</l>
<l>mutemus clipeos, Danaumque insignia nobis</l>
<l n="390">aptemus: dolus an virtus, quis in hoste requirat?</l>
<l>Arma dabunt ipsi.” Sic fatus, deinde comantem</l>
<l>Androgei galeam clipeique insigne decorum</l>
<l>induitur, laterique Argivum accommodat ensem.</l>
<l>Hoc Rhipeus, hoc ipse Dymas omnisque iuventus</l>
<l n="395">laeta facit; spoliis se quisque recentibus armat.</l>
<l>Vadimus immixti Danais haud numine nostro,</l>
<l>multaque per caecam congressi proelia noctem</l>
<l>conserimus, multos Danaum demittimus Orco.</l>
<l>Diffugiunt alii ad navis, et litora cursu</l>
<l n="400">fida petunt: pars ingentem formidine turpi</l>
<l>scandunt rursus equum et nota conduntur in alvo.</l>
<milestone ed="p" n="402" unit="card"/>
<l>Heu nihil invitis fas quemquam fidere divis!</l>
<l>Ecce trahebatur passis Priameïa virgo</l>
<l>crinibus a templo Cassandra adytisque Minervae,</l>
<l n="405">ad caelum tendens ardentia lumina frustra,—</l>
<l>lumina, nam teneras arcebant vincula palmas.</l>
<l>Non tulit hanc speciem furiata mente Coroebus,</l>
<l>et sese medium iniecit periturus in agmen.</l>
<l>Consequimur cuncti et densis incurrimus armis.</l>
<l n="410">Hic primum ex alto delubri culmine telis</l>
<l>nostrorum obruimur, oriturque miserrima caedes</l>
<l>armorum facie et Graiarum errore iubarum.</l>
<l>Tum Danai gemitu atque ereptae virginis ira</l>
<l>undique collecti invadunt, acerrimus Aiax,</l>
<l n="415">et gemini Atridae, Dolopumque exercitus omnis;</l>
<l>adversi rupto ceu quondam turbine venti</l>
<l>confligunt, Zephyrusque Notusque et laetus Eois</l>
<l>Eurus equis; stridunt silvae, saevitque tridenti</l>
<l>spumeus atque imo Nereus ciet aequora fundo.</l>
<l n="420">Illi etiam, si quos obscura nocte per umbram</l>
<l>fudimus insidiis totaque agitavimus urbe,</l>
<l>apparent; primi clipeos mentitaque tela</l>
<l>adgnoscunt, atque ora sono discordia signant.</l>
<l>Ilicet obruimur numero; primusque Coroebus</l>
<l n="425">Penelei dextra divae armipotentis ad aram</l>
<l>procumbit; cadit et Rhipeus, iustissimus unus</l>
<l>qui fuit in Teucris et servantissimus aequi:</l>
<l>dis aliter visum; pereunt Hypanisque Dymasque</l>
<l>confixi a sociis; nec te tua plurima, Panthu,</l>
<l n="430">labentem pietas nec Apollinis infula texit.</l>
<l>Iliaci cineres et flamma extrema meorum,</l>
<l>testor, in occasu vestro nec tela nec ullas</l>
<l>vitavisse vices Danaum, et, si fata fuissent</l>
<l>ut caderem, meruisse manu.  Divellimur inde,</l>
<l n="435">Iphitus et Pelias mecum, quorum Iphitus aevo</l>
<l>iam gravior, Pelias et volnere tardus Ulixi;</l>
<l>protinus ad sedes Priami clamore vocati.</l>
<milestone ed="p" n="438" unit="card"/>
<l>Hic vero ingentem pugnam, ceu cetera nusquam</l>
<l>bella forent, nulli tota morerentur in urbe.</l>
<l n="440">Sic Martem indomitum, Danaosque ad tecta ruentis</l>
<l>cernimus, obsessumque acta testudine limen.</l>
<l>Haerent parietibus scalae, postisque sub ipsos</l>
<l>nituntur gradibus, clipeosque ad tela sinistris</l>
<l>protecti obiciunt, prensant fastigia dextris.</l>
<l n="445">Dardanidae contra turris ac tota domorum</l>
<l>culmina convellunt; his se, quando ultima cernunt,</l>
<l>extrema iam in morte parant defendere telis;</l>
<l>auratasque trabes, veterum decora alta parentum,</l>
<l>devolvunt; alii strictis mucronibus imas</l>
<l n="450">obsedere fores; has servant agmine denso.</l>
<l>Instaurati animi, regis succurrere tectis,</l>
<l>auxilioque levare viros, vimque addere victis.</l>
<milestone ed="p" n="453" unit="card"/>
<l>Limen erat caecaeque fores et pervius usus</l>
<l>tectorum inter se Priami, postesque relicti</l>
<l n="455">a tergo, infelix qua se, dum regna manebant,</l>
<l>saepius Andromache ferre incomitata solebat</l>
<l>ad soceros, et avo puerum Astyanacta trahebat.</l>
<l>Evado ad summi fastigia culminis, unde</l>
<l>tela manu miseri iactabant inrita Teucri.</l>
<l n="460">Turrim in praecipiti stantem summisque sub astra</l>
<l>eductam tectis, unde omnis Troia videri</l>
<l>et Danaum solitae naves et Achaia castra,</l>
<l>adgressi ferro circum, qua summa labantis</l>
<l>iuncturas tabulata dabant, convellimus altis</l>
<l n="465">sedibus, impulimusque; ea lapsa repente ruinam</l>
<l>cum sonitu trahit et Danaum super agmina late</l>
<l>incidit: ast alii subeunt, nec saxa, nec ullum</l>
<l>telorum interea cessat genus.</l>
<milestone ed="p" n="469" unit="card"/>
<l>Vestibulum ante ipsum primoque in limine Pyrrhus</l>
<l n="470">exsultat, telis et luce coruscus aëna;</l>
<l>qualis ubi in lucem coluber mala gramina pastus</l>
<l>frigida sub terra tumidum quem bruma tegebat,</l>
<l>nunc, positis novus exuviis nitidusque iuventa,</l>
<l>lubrica convolvit sublato pectore terga</l>
<l n="475">arduus ad solem, et linguis micat ore trisulcis.</l>
<l>Una ingens Periphas et equorum agitator Achillis,</l>
<l>armiger Automedon, una omnis Scyria pubes</l>
<l>succedunt tecto, et flammas ad culmina iactant.</l>
<l>Ipse inter primos correpta dura bipenni</l>
<l n="480">limina perrumpit, postisque a cardine vellit</l>
<l>aeratos; iamque excisa trabe firma cavavit</l>
<l>robora, et ingentem lato dedit ore fenestram.</l>
<l>Adparet domus intus, et atria longa patescunt;</l>
<l>adparent Priami et veterum penetralia regum,</l>
<l n="485">armatosque vident stantis in limine primo.</l>
<l>At domus interior gemitu miseroque tumultu</l>
<l>miscetur, penitusque cavae plangoribus aedes</l>
<l>femineis ululant; ferit aurea sidera clamor.</l>
<l>Tum pavidae tectis matres ingentibus errant;</l>
<l n="490">amplexaeque tenent postis atque oscula figunt.</l>
<l>Instat vi patria Pyrrhus; nec claustra, neque ipsi</l>
<l>custodes sufferre valent; labat ariete crebro</l>
<l>ianua, et emoti procumbunt cardine postes.</l>
<l>Fit via vi; rumpunt aditus, primosque trucidant</l>
<l n="495">immissi Danai, et late loca milite complent.</l>
<l>Non sic, aggeribus ruptis cum spumeus amnis</l>
<l>exiit, oppositasque evicit gurgite moles,</l>
<l>fertur in arva furens cumulo, camposque per omnis</l>
<l>cum stabulis armenta trahit.  Vidi ipse furentem</l>
<l n="500">caede Neoptolemum geminosque in limine Atridas;</l>
<l>vidi Hecubam centumque nurus, Priamumque per aras</l>
<l>sanguine foedantem, quos ipse sacraverat, ignis.</l>
<l>Quinquaginta illi thalami, spes tanta nepotum,</l>
<l>barbarico postes auro spoliisque superbi,</l>
<l n="505">procubuere; tenent Danai, qua deficit ignis.</l>
<milestone ed="p" n="506" unit="card"/>
<l>Forsitan et Priami fuerint quae fata requiras.</l>
<l>Urbis uti captae casum convolsaque vidit</l>
<l>limina tectorum et medium in penetralibus hostem,</l>
<l>arma diu senior desueta trementibus aevo</l>
<l n="510">circumdat nequiquam umeris, et inutile ferrum</l>
<l>cingitur, ac densos fertur moriturus in hostis.</l>
<l>Aedibus in mediis nudoque sub aetheris axe</l>
<l>ingens ara fuit iuxtaque veterrima laurus,</l>
<l>incumbens arae atque umbra complexa Penatis.</l>
<l n="515">Hic Hecuba et natae nequiquam altaria circum,</l>
<l>praecipites atra ceu tempestate columbae,</l>
<l>condensae et divom amplexae simulacra sedebant.</l>
<l>Ipsum autem sumptis Priamum iuvenalibus armis</l>
<l>ut vidit, “Quae mens tam dira, miserrime coniunx,</l>
<l n="520">impulit his cingi telis?  Aut quo ruis?” inquit;</l>
<l>“Non tali auxilio nec defensoribus istis</l>
<l>tempus eget, non, si ipse meus nunc adforet Hector.</l>
<l>Huc tandem concede; haec ara tuebitur omnis,</l>
<l>aut moriere simul.” Sic ore effata recepit</l>
<l n="525">ad sese et sacra longaevum in sede locavit.</l>
<milestone ed="p" n="526" unit="card"/>
<l>Ecce autem elapsus Pyrrhi de caede Polites,</l>
<l>unus natorum Priami, per tela, per hostis</l>
<l>porticibus longis fugit, et vacua atria lustrat</l>
<l>saucius: illum ardens infesto volnere Pyrrhus</l>
<l n="530">insequitur, iam iamque manu tenet et premit hasta.</l>
<l>Ut tandem ante oculos evasit et ora parentum,</l>
<l>concidit, ac multo vitam cum sanguine fudit.</l>
<l>Hic Priamus, quamquam in media iam morte tenetur,</l>
<l>non tamen abstinuit, nec voci iraeque pepercit:</l>
<l n="535">“At tibi pro scelere,” exclamat, “pro talibus ausis,</l>
<l>di, si qua est caelo pietas, quae talia curet,</l>
<l>persolvant grates dignas et praemia reddant</l>
<l>debita, qui nati coram me cernere letum</l>
<l>fecisti et patrios foedasti funere voltus.</l>
<l n="540">At non ille, satum quo te mentiris, Achilles</l>
<l>talis in hoste fuit Priamo; sed iura fidemque</l>
<l>supplicis erubuit, corpusque exsangue sepulchro</l>
<l>reddidit Hectoreum, meque in mea regna remisit.”</l>
<l>Sic fatus senior, telumque imbelle sine ictu</l>
<l n="545">coniecit, rauco quod protinus aere repulsum</l>
<l>e summo clipei nequiquam umbone pependit.</l>
<l>Cui Pyrrhus: “Referes ergo haec et nuntius ibis</l>
<l>Pelidae genitori; illi mea tristia facta</l>
<l>degeneremque Neoptolemum narrare memento.</l>
<l n="550">Nunc morere.” Hoc dicens altaria ad ipsa trementem</l>
<l>traxit et in multo lapsantem sanguine nati,</l>
<l>implicuitque comam laeva, dextraque coruscum</l>
<l>extulit, ac lateri capulo tenus abdidit ensem.</l>
<l>Haec finis Priami fatorum; hic exitus illum</l>
<l n="555">sorte tulit, Troiam incensam et prolapsa videntem</l>
<l>Pergama, tot quondam populis terrisque superbum</l>
<l>regnatorem Asiae.  Iacet ingens litore truncus,</l>
<l>avolsumque umeris caput, et sine nomine corpus.</l>
<milestone ed="p" n="559" unit="card"/>
<l>At me tum primum saevus circumstetit horror</l>
<l n="560">Obstipui; subiit cari genitoris imago,</l>
<l>ut regem aequaevum crudeli volnere vidi</l>
<l>vitam exhalantem; subiit deserta Creüsa,</l>
<l>et direpta domus, et parvi casus Iuli.</l>
<l>Respicio, et quae sit me circum copia lustro.</l>
<l n="565">Deseruere omnes defessi, et corpora saltu</l>
<l>ad terram misere aut ignibus aegra dedere.</l>
<milestone ed="p" n="567" unit="card"/>
<l><del status="unremarkable">Iamque adeo super unus eram, cum limina Vestae</del></l>
<l><del status="unremarkable">servantem et tacitam secreta in sede latentem</del></l>
<l><del status="unremarkable">Tyndarida aspicio: dant clara incendia lucem</del></l>
<l n="570"><del status="unremarkable">erranti passimque oculos per cuncta ferenti.</del></l>
<l><del status="unremarkable">Illa sibi infestos eversa ob Pergama Teucros</del></l>
<l><del status="unremarkable">et poenas Danaum et deserti coniugis iras</del></l>
<l><del status="unremarkable">praemetuens, Troiae et patriae communis Erinys,</del></l>
<l><del status="unremarkable">abdiderat sese atque aris invisa sedebat.</del></l>
<l n="575"><del status="unremarkable">Exarsere ignes animo; subit ira cadentem</del></l>
<l><del status="unremarkable">ulcisci patriam et sceleratas sumere poenas.</del></l>
<l><del status="unremarkable">“Scilicet haec Spartam incolumis patriasque Mycenas</del></l>
<l><del status="unremarkable">aspiciet, partoque ibit regina triumpho,</del></l>
<l><del status="unremarkable">coniugiumque, domumque, patres, natosque videbit,</del></l>
<l n="580"><del status="unremarkable">Iliadum turba et Phrygiis comitata ministris?</del></l>
<l><del status="unremarkable">Occiderit ferro Priamus, Troia arserit igni?</del></l>
<l><del status="unremarkable">Dardanium totiens sudarit sanguine litus?</del></l>
<l><del status="unremarkable">Non ita: namque etsi nullum memorabile nomen</del></l>
<l><del status="unremarkable">feminea in poena est, nec habet victoria laudem,</del></l>
<l n="585"><del status="unremarkable">extinxisse nefas tamen et sumpsisse merentis</del></l>
<l><del status="unremarkable">laudabor poenas, animumque explesse iuvabit</del></l>
<l><del status="unremarkable">ultricis flammae, et cineres satiasse meorum.”</del></l>
<milestone ed="p" n="588" unit="card"/>
<l><del status="unremarkable">Talia iactabam, et furiata mente ferebar:</del></l>
<l>cum mihi se, non ante oculis tam clara, videndam</l>
<l n="590">obtulit et pura per noctem in luce refulsit</l>
<l>alma parens, confessa deam, qualisque videri</l>
<l>caelicolis et quanta solet, dextraque prehensum</l>
<l>continuit, roseoque haec insuper addidit ore:</l>
<l>“Nate, quis indomitas tantus dolor excitat iras?</l>
<l n="595">Quid furis, aut quonam nostri tibi cura recessit?</l>
<l>Non prius aspicies, ubi fessum aetate parentem</l>
<l>liqueris Anchisen; superet coniunxne Creüsa,</l>
<l>Ascaniusque puer?  Quos omnes undique Graiae</l>
<l>circum errant acies, et, ni mea cura resistat,</l>
<l n="600">iam flammae tulerint inimicus et hauserit ensis.</l>
<l>Non tibi Tyndaridis facies invisa Lacaenae</l>
<l>culpatusve Paris: divom inclementia, divom,</l>
<l>has evertit opes sternitque a culmine Troiam.</l>
<l>Aspice—namque omnem, quae nunc obducta tuenti</l>
<l n="605">mortalis hebetat visus tibi et umida circum</l>
<l>caligat, nubem eripiam; tu ne qua parentis</l>
<l>iussa time, neu praeceptis parere recusa:—</l>
<l>hic, ubi disiectas moles avolsaque saxis</l>
<l>saxa vides mixtoque undantem pulvere fumum.</l>
<l n="610">Neptunus muros magnoque emota tridenti</l>
<l>fundamenta quatit, totamque a sedibus urbem</l>
<l>eruit; hic Iuno Scaeas saevissima portas</l>
<l>prima tenet, sociumque furens a navibus agmen</l>
<l>ferro accincta vocat.</l>
<l n="615">Iam summas arces Tritonia, respice, Pallas</l>
<l>insedit, nimbo effulgens et Gorgone saeva.</l>
<l>Ipse pater Danais animos viresque secundas</l>
<l>sufficit, ipse deos in Dardana suscitat arma.</l>
<l>Eripe, nate, fugam, finemque impone labori.</l>
<l n="620">Nusquam abero, et tutum patrio te limine sistam.”</l>
<l>Dixerat, et spissis noctis se condidit umbris.</l>
<l>Adparent dirae facies inimicaque Troiae</l>
<l>numina magna deum.</l>
<milestone ed="p" n="624" unit="card"/>
<l>Tum vero omne mihi visum considere in ignis</l>
<l n="625">Ilium et ex imo verti Neptunia Troia;</l>
<l>ac veluti summis antiquam in montibus ornum</l>
<l>cum ferro accisam crebrisque bipennibus instant</l>
<l>eruere agricolae certatim,—illa usque minatur</l>
<l>et tremefacta comam concusso vertice nutat,</l>
<l n="630">volneribus donec paulatim evicta, supremum</l>
<l>congemuit, traxitque iugis avolsa ruinam.</l>
<l>Descendo, ac ducente deo flammam inter et hostis</l>
<l>expedior; dant tela locum, flammaeque recedunt.</l>
<milestone ed="p" n="634" unit="card"/>
<l>Atque ubi iam patriae perventum ad limina sedis</l>
<l n="635">antiquasque domos, genitor, quem tollere in altos</l>
<l>optabam primum montis primumque petebam,</l>
<l>abnegat excisa vitam producere Troia</l>
<l>exsiliumque pati.  “Vos O, quibus integer aevi</l>
<l>sanguis,” ait “solidaeque suo stant robore vires,</l>
<l n="640">vos agitate fugam:</l>
<l>me si caelicolae voluissent ducere vitam,</l>
<l>has mihi servassent sedes.  Satis una superque</l>
<l>vidimus exscidia et captae superavimus urbi.</l>
<l>Sic O, sic positum adfati discedite corpus.</l>
<l n="645">Ipse manu mortem inveniam; miserebitur hostis</l>
<l>exuviasque petet; facilis iactura sepulcri.</l>
<l>Iam pridem invisus divis et inutilis annos</l>
<l>demoror, ex quo me divom pater atque hominum rex</l>
<l>fulminis adflavit ventis et contigit igni.”</l>
<milestone ed="p" n="650" unit="card"/>
<l n="650">Talia perstabat memorans, fixusque manebat.</l>
<l>Nos contra effusi lacrimis, coniunxque Creüsa</l>
<l>Ascaniusque omnisque domus, ne vertere secum</l>
<l>cuncta pater fatoque urguenti incumbere vellet.</l>
<l>Abnegat, inceptoque et sedibus haeret in isdem.</l>
<l n="655">Rursus in arma feror, mortemque miserrimus opto:</l>
<l>nam quod consilium aut quae iam fortuna dabatur?</l>
<l>“Mene efferre pedem, genitor, te posse relicto</l>
<l>sperasti, tantumque nefas patrio excidit ore?</l>
<l>Si nihil ex tanta Superis placet urbe relinqui,</l>
<l n="660">et sedet hoc animo, perituraeque addere Troiae</l>
<l>teque tuosque iuvat, patet isti ianua leto,</l>
<l>iamque aderit multo Priami de sanguine Pyrrhus,</l>
<l>natum ante ora patris, patrem qui obtruncat ad aras.</l>
<l>Hoc erat, alma parens, quod me per tela, per ignis</l>
<l n="665">eripis, ut mediis hostem in penetralibus, utque</l>
<l>Ascanium patremque meum iuxtaque Creüsam</l>
<l>alterum in alterius mactatos sanguine cernam?</l>
<l>Arma, viri, ferte arma; vocat lux ultima victos.</l>
<l>Reddite me Danais; sinite instaurata revisam</l>
<l n="670">proelia: Numquam omnes hodie moriemur inulti.”</l>
<milestone ed="p" n="671" unit="card"/>
<l>Hinc ferro accingor rursus clipeoque sinistram</l>
<l>insertabam aptans, meque extra tecta ferebam.</l>
<l>Ecce autem complexa pedes in limine coniunx</l>
<l>haerebat, parvumque patri tendebat Iulum:</l>
<l n="675">“Si periturus abis, et nos rape in omnia tecum;</l>
<l>sin aliquam expertus sumptis spem ponis in armis,</l>
<l>hanc primum tutare domum.  Cui parvus Iulus,</l>
<l>cui pater et coniunx quondam tua dicta relinquor?”</l>
<milestone ed="p" n="679" unit="card"/>
<l>Talia vociferans gemitu tectum omne replebat,</l>
<l n="680">cum subitum dictuque oritur mirabile monstrum.</l>
<l>Namque manus inter maestorumque ora parentum</l>
<l>ecce levis summo de vertice visus Iuli</l>
<l>fundere lumen apex, tactuque innoxia mollis</l>
<l>lambere flamma comas et circum tempora pasci.</l>
<l n="685">Nos pavidi trepidare metu, crinemque flagrantem</l>
<l>excutere et sanctos restinguere fontibus ignis.</l>
<l>At pater Anchises oculos ad sidera laetus</l>
<l>extulit, et caelo palmas cum voce tetendit:</l>
<l>“Iuppiter omnipotens, precibus si flecteris ullis,</l>
<l n="690">aspice nos; hoc tantum, et, si pietate meremur,</l>
<l>da deinde auxilium, pater, atque haec omina firma.”</l>
<milestone ed="p" n="692" unit="card"/>
<l>Vix ea fatus erat senior, subitoque fragore</l>
<l>intonuit laevum, et de caelo lapsa per umbras</l>
<l>stella facem ducens multa cum luce cucurrit.</l>
<l n="695">Illam, summa super labentem culmina tecti,</l>
<l>cernimus Idaea claram se condere silva</l>
<l>signantemque vias; tum longo limite sulcus</l>
<l>dat lucem, et late circum loca sulphure fumant.</l>
<l>Hic vero victus genitor se tollit ad auras,</l>
<l n="700">adfaturque deos et sanctum sidus adorat.</l>
<l>“Iam iam nulla mora est; sequor et qua ducitis adsum.</l>
<l>Di patrii, servate domum, servate nepotem.</l>
<l>Vestrum hoc augurium, vestroque in numine Troia est.</l>
<l>Cedo equidem, nec, nate, tibi comes ire recuso.”</l>
<l n="705">Dixerat ille; et iam per moenia clarior ignis</l>
<l>auditur, propiusque aestus incendia volvunt.</l>
<l>“Ergo age, care pater, cervici imponere nostrae;</l>
<l>ipse subibo umeris, nec me labor iste gravabit:</l>
<l>quo res cumque cadent, unum et commune periclum,</l>
<l n="710">una salus ambobus erit.  Mihi parvus Iulus</l>
<l>sit comes, et longe servet vestigia coniunx:</l>
<l>vos, famuli, quae dicam, animis advertite vestris.</l>
<l>Est urbe egressis tumulus templumque vetustum</l>
<l>desertae Cereris, iuxtaque antiqua cupressus</l>
<l n="715">religione patrum multos servata per annos.</l>
<l>Hanc ex diverso sedem veniemus in unam.</l>
<l>Tu, genitor, cape sacra manu patriosque Penatis;</l>
<l>me, bello e tanto digressum et caede recenti,</l>
<l>attrectare nefas, donec me flumine vivo</l>
<l n="720">abluero.”</l>
<l>Haec fatus, latos umeros subiectaque colla</l>
<l>veste super fulvique insternor pelle leonis,</l>
<l>succedoque oneri; dextrae se parvus Iulus</l>
<l>implicuit sequiturque patrem non passibus aequis;</l>
<l n="725">pone subit coniunx: ferimur per opaca locorum;</l>
<l>et me, quem dudum non ulla iniecta movebant</l>
<l>tela neque adverso glomerati ex agmine Grai,</l>
<l>nunc omnes terrent aurae, sonus excitat omnis</l>
<l>suspensum et pariter comitique onerique timentem.</l>
<l n="730">Iamque propinquabam portis, omnemque videbar</l>
<l>evasisse viam, subito cum creber ad auris</l>
<l>visus adesse pedum sonitus, genitorque per umbram</l>
<l>prospiciens; “Nate” exclamat, “fuge nate, propinquant.</l>
<l>Ardentis clipeos atque aera micantia cerno!”—</l>
<l n="735">Hic mihi nescio quod trepido male numen amicum</l>
<l>confusam eripuit mentem.  Namque avia cursu</l>
<l>dum sequor, et nota excedo regione viarum,</l>
<l>heu, misero coniunx fatone erepta Creüsa</l>
<l>substitit, erravitne via, seu lassa resedit,</l>
<l n="740">incertum; nec post oculis est reddita nostris.</l>
<l>Nec prius amissam respexi animumque reflexi,</l>
<l>quam tumulum antiquae Cereris sedemque sacratam</l>
<l>venimus; hic demum collectis omnibus una</l>
<l>defuit, et comites natumque virumque fefellit.</l>
<l n="745">Quem non incusavi amens hominumque deorumque,</l>
<l>aut quid in eversa vidi crudelius urbe?</l>
<l>Ascanium Anchisenque patrem Teucrosque Penatis</l>
<l>commendo sociis et curva valle recondo;</l>
<l>ipse urbem repeto et cingor fulgentibus armis.</l>
<l n="750">Stat casus renovare omnis, omnemque reverti</l>
<l>per Troiam, et rursus caput obiectare periclis.</l>
<milestone ed="p" n="752" unit="card"/>
<l>Principio muros obscuraque limina portae,</l>
<l>qua gressum extuleram, repeto, et vestigia retro</l>
<l>observata sequor per noctem et lumine lustro.</l>
<l n="755">Horror ubique animo, simul ipsa silentia terrent.</l>
<l>Inde domum, si forte pedem, si forte tulisset,</l>
<l>me refero: inruerant Danai, et tectum omne tenebant.</l>
<l>Ilicet ignis edax summa ad fastigia vento</l>
<l>volvitur; exsuperant flammae, furit aestus ad auras.</l>
<l n="760">Procedo et Priami sedes arcemque reviso.</l>
<l>Et iam porticibus vacuis Iunonis asylo</l>
<l>custodes lecti Phoenix et dirus Ulixes</l>
<l>praedam adservabant.  Huc undique Troia gaza</l>
<l>incensis erepta adytis, mensaeque deorum,</l>
<l n="765">crateresque auro solidi, captivaque vestis</l>
<l>congeritur; pueri et pavidae longo ordine matres</l>
<l>stant circum.</l>
<l>Ausus quin etiam voces iactare per umbram</l>
<l>implevi clamore vias, maestusque Creüsam</l>
<l n="770">nequiquam ingeminans iterumque iterumque vocavi.</l>
<l>Quaerenti et tectis urbis sine fine furenti</l>
<l>infelix simulacrum atque ipsius umbra Creüsae</l>
<l>visa mihi ante oculos et nota maior imago.</l>
<l>Obstipui, steteruntque comae et vox faucibus haesit.</l>
<l n="775"><del status="unremarkable">Tum sic adfari et curas his demere dictis :</del></l>
<l>“Quid tantum insano iuvat indulgere dolori,</l>
<l>O dulcis coniunx?  Non haec sine numine divom</l>
<l>eveniunt; nec te hinc comitem asportare Creüsam</l>
<l>fas, aut ille sinit superi regnator Olympi.</l>
<l n="780">Longa tibi exsilia, et vastum maris aequor arandum,</l>
<l>et terram Hesperiam venies, ubi Lydius arva</l>
<l>inter opima virum leni fluit agmine Thybris:</l>
<l>illic res laetae regnumque et regia coniunx</l>
<l>parta tibi.  Lacrimas dilectae pelle Creüsae.</l>
<l n="785">Non ego Myrmidonum sedes Dolopumve superbas</l>
<l>aspiciam, aut Graiis servitum matribus ibo,</l>
<l>Dardanis, et divae Veneris nurus.</l>
<l>Sed me magna deum genetrix his detinet oris:</l>
<l>iamque vale, et nati serva communis amorem.”</l>
<l n="790">Haec ubi dicta dedit, lacrimantem et multa volentem</l>
<l>dicere deseruit, tenuisque recessit in auras.</l>
<l>Ter conatus ibi collo dare bracchia circum:</l>
<l>ter frustra comprensa manus effugit imago,</l>
<l>par levibus ventis volucrique simillima somno.</l>
<milestone ed="p" n="795" unit="card"/>
<l n="795">Sic demum socios consumpta nocte reviso.</l>
<l>Atque hic ingentem comitum adfluxisse novorum</l>
<l>invenio admirans numerum, matresque virosque,</l>
<l>collectam exsilio pubem, miserabile volgus.</l>
<l>Undique convenere, animis opibusque parati,</l>
<l n="800">in quascumque velim pelago deducere terras.</l>
<l>Iamque iugis summae surgebat Lucifer Idae</l>
<l>ducebatque diem, Danaique obsessa tenebant</l>
<l>limina portarum, nec spes opis ulla dabatur;</l>
<l>cessi, et sublato montes genitore petivi.</l></div1></body></text></TEI.2>