<?xml version="1.0" encoding="UTF-8"?>
<TEI.2><text><body><div1 type="Book" n="3" org="uniform" sample="complete">
<milestone ed="p" n="1" unit="card"/>
<l>Postquam res Asiae Priamique evertere gentem</l>
<l>immeritam visum Superis, ceciditque superbum</l>
<l>Ilium, et omnis humo fumat Neptunia Troia,</l>
<l>diversa exsilia et desertas quaerere terras</l>
<l n="5">auguriis agimur divom, classemque sub ipsa</l>
<l>Antandro et Phrygiae molimur montibus Idae,</l>
<l>incerti, quo fata ferant, ubi sistere detur,</l>
<l>contrahimusque viros.  Vix prima inceperat aestas,</l>
<l>et pater Anchises dare fatis vela iubebat;</l>
<l n="10">litora cum patriae lacrimans portusque relinquo</l>
<l>et campos, ubi Troia fuit: feror exsul in altum</l>
<l>cum sociis natoque Penatibus et magnis dis.</l>
<milestone ed="p" n="13" unit="card"/>
<l>Terra procul vastis colitur Mavortia campis,</l>
<l>Thraces arant, acri quondam regnata Lycurgo,</l>
<l n="15">hospitium antiquum Troiae sociique Penates,</l>
<l>dum Fortuna fuit.  Feror huc, et litore curvo</l>
<l>moenia prima loco, fatis ingressus iniquis,</l>
<l>Aeneadasque meo nomen de nomine fingo.</l>
<milestone ed="p" n="19" unit="card"/>
<l>Sacra Dionaeae matri divisque ferebam</l>
<l n="20">auspicibus coeptorum operum, superoque nitentem</l>
<l>caelicolum regi mactabam in litore taurum.</l>
<l>Forte fuit iuxta tumulus, quo cornea summo</l>
<l>virgulta et densis hastilibus horrida myrtus.</l>
<l>Accessi, viridemque ab humo convellere silvam</l>
<l n="25">conatus, ramis tegerem ut frondentibus aras,</l>
<l>horrendum et dictu video mirabile monstrum.</l>
<l>Nam, quae prima solo ruptis radicibus arbos</l>
<l>vellitur, huic atro liquuntur sanguine guttae,</l>
<l>et terram tabo maculant.  Mihi frigidus horror</l>
<l n="30">membra quatit, gelidusque coit formidine sanguis.</l>
<l>Rursus et alterius lentum convellere vimen</l>
<l>insequor, et causas penitus temptare latentis:</l>
<l>ater et alterius sequitur de cortice sanguis.</l>
<l>Multa movens animo nymphas venerabar agrestis</l>
<l n="35">Gradivumque patrem, Geticis qui praesidet arvis,</l>
<l>rite secundarent visus omenque levarent.</l>
<l>Tertia sed postquam maiore hastilia nisu</l>
<l>adgredior, genibusque adversae obluctor harenae—</l>
<l>eloquar, an sileam?—gemitus lacrimabilis imo</l>
<l n="40">auditur tumulo, et vox reddita fertur ad auris:</l>
<l>“Quid miserum, Aenea, laceras?  Iam parce sepulto;</l>
<l>parce pias scelerare manus.  Non me tibi Troia</l>
<l>externum tulit, aut cruor hic de stipite manat.</l>
<l>Heu, fuge crudelis terras, fuge litus avarum:</l>
<l n="45">nam Polydorus ego; hic confixum ferrea texit</l>
<l>telorum seges et iaculis increvit acutis.”</l>
<l>Tum vero ancipiti mentem formidine pressus</l>
<l>obstipui, steteruntque comae et vox faucibus haesit.</l>
<milestone ed="p" n="49" unit="card"/>
<l>Hunc Polydorum auri quondam cum pondere magno</l>
<l n="50">infelix Priamus furtim mandarat alendum</l>
<l>Threicio regi, cum iam diffideret armis</l>
<l>Dardaniae, cingique urbem obsidione videret.</l>
<l>Ille, ut opes fractae Teucrum, et Fortuna recessit,</l>
<l>res Agamemnonias victriciaque arma secutus,</l>
<l n="55">fas omne abrumpit; Polydorum obtruncat, et auro</l>
<l>vi potitur.  Quid non mortalia pectora cogis,</l>
<l>auri sacra fames?  Postquam pavor ossa reliquit,</l>
<l>delectos populi ad proceres primumque parentem</l>
<l>monstra deum refero, et quae sit sententia posco.</l>
<l n="60">Omnibus idem animus, scelerata excedere terra,</l>
<l>linqui pollutum hospitium, et dare classibus austros.</l>
<l>Ergo instauramus Polydoro funus, et ingens</l>
<l>aggeritur tumulo tellus; stant Manibus arae,</l>
<l>caeruleis maestae vittis atraque cupresso,</l>
<l n="65">et circum Iliades crinem de more solutae;</l>
<l>inferimus tepido spumantia cymbia lacte</l>
<l>sanguinis et sacri pateras, animamque sepulchro</l>
<l>condimus, et magna supremum voce ciemus.</l>
<milestone ed="p" n="69" unit="card"/>
<l>Inde, ubi prima fides pelago, placataque venti</l>
<l n="70">dant maria et lenis crepitans vocat Auster in altum,</l>
<l>deducunt socii navis et litora complent:</l>
<l>provehimur portu, terraeque urbesque recedunt.</l>
<l>Sacra mari colitur medio gratissima tellus</l>
<l>Nereidum matri et Neptuno Aegaeo,</l>
<l n="75">quam pius arquitenens oras et litora circum</l>
<l>errantem Mycono e celsa Gyaroque revinxit,</l>
<l>immotamque coli dedit et contemnere ventos.</l>
<l>Huc feror; haec fessos tuto placidissima portu</l>
<l>accipit: egressi veneramur Apollinis urbem.</l>
<l n="80">Rex Anius, rex idem hominum Phoebique sacerdos</l>
<l>vittis et sacra redimitus tempora lauro,</l>
<l>occurrit; veterem Anchisen adgnovit amicum.</l>
<l>Iungimus hospitio dextras, et tecta subimus.</l>
<milestone ed="p" n="84" unit="card"/>
<l>Templa dei saxo venerabar structa vetusto:</l>
<l n="85">“Da propriam, Thymbraee, domum; da moenia fessis</l>
<l>et genus et mansuram urbem; serva altera Troiae</l>
<l>Pergama, reliquias Danaum atque immitis Achilli.</l>
<l>Quem sequimur?  Quove ire iubes?  Ubi ponere sedes?</l>
<l>Da, pater, augurium, atque animis inlabere nostris.”</l>
<milestone ed="p" n="90" unit="card"/>
<l n="90">Vix ea fatus eram: tremere omnia visa repente,</l>
<l>liminaque laurusque dei, totusque moveri</l>
<l>mons circum, et mugire adytis cortina reclusis.</l>
<l>Submissi petimus terram, et vox fertur ad auris:</l>
<l>“Dardanidae duri, quae vos a stirpe parentum</l>
<l n="95">prima tulit tellus, eadem vos ubere laeto</l>
<l>accipiet reduces.  Antiquam exquirite matrem:</l>
<l>hic domus Aeneae cunctis dominabitur oris,</l>
<l>et nati natorum, et qui nascentur ab illis.”</l>
<l>Haec Phoebus; mixtoque ingens exorta tumultu</l>
<l n="100">laetitia, et cuncti quae sint ea moenia quaerunt,</l>
<l>quo Phoebus vocet errantis iubeatque reverti?</l>
<l>Tum genitor, veterum volvens monumenta virorum,</l>
<l>“Audite, O proceres” ait “et spes discite vestras:</l>
<l>Creta Iovis magni medio iacet insula ponto;</l>
<l n="105">mons Idaeus ubi, et gentis cunabula nostrae.</l>
<l>Centum urbes habitant magnas, uberrima regna;</l>
<l>maximus unde pater, si rite audita recordor,</l>
<l>Teucrus Rhoeteas primum est advectus in oras,</l>
<l>optavitque locum regno.  Nondum Ilium et arces</l>
<l n="110">Pergameae steterant; habitabant vallibus imis.</l>
<l>hinc mater cultrix Cybeli Corybantiaque aera</l>
<l>Idaeumque nemus; hinc fida silentia sacris,</l>
<l>et iuncti currum dominae subiere leones.</l>
<l>Ergo agite, et, divom ducunt qua iussa, sequamur;</l>
<l n="115">placemus ventos et Gnosia regna petamus.</l>
<l>Nec longo distant cursu; modo Iuppiter adsit,</l>
<l>tertia lux classem Cretaeis sistet in oris.”</l>
<l>Sic fatus, meritos aris mactavit honores,</l>
<l>taurum Neptuno, taurum tibi, pulcher Apollo</l>
<l n="120">nigram Hiemi pecudem, Zephyris felicibus albam.</l>
<milestone ed="p" n="121" unit="card"/>
<l>Fama volat pulsum regnis cessisse paternis</l>
<l>Idomenea ducem, desertaque litora Cretae</l>
<l>hoste vacare domos, sedesque adstare relictas.</l>
<l>Linquimus Ortygiae portus, pelagoque volamus,</l>
<l n="125">bacchatamque iugis Naxon viridemque Donysam,</l>
<l>Olearon, niveamque Paron, sparsasque per aequor</l>
<l>Cycladas, et crebris legimus freta consita terris.</l>
<l>Nauticus exoritur vario certamine clamor;</l>
<l>hortantur socii: “Cretam proavosque petamus!”</l>
<l n="130">Prosequitur surgens a puppi ventus euntis</l>
<l>et tandem antiquis Curetum adlabimur oris.</l>
<l>Ergo avidus muros optatae molior urbis,</l>
<l>Pergameamque voco, et laetam cognomine gentem</l>
<l>hortor amare focos arcemque attollere tectis.</l>
<milestone ed="p" n="135" unit="card"/>
<l n="135">Iamque fere sicco subductae litore puppes;</l>
<l>conubiis arvisque novis operata iuventus;</l>
<l>iura domosque dabam: subito cum tabida membris,</l>
<l>corrupto caeli tractu, miserandaque venit</l>
<l>arboribusque satisque lues et letifer annus.</l>
<l n="140">Linquebant dulcis animas, aut aegra trahebant</l>
<l>corpora; tum sterilis exurere Sirius agros;</l>
<l>arebant herbae, et victum seges aegra negabat.</l>
<l>Rursus ad oraclum Ortygiae Phoebumque remenso</l>
<l>hortatur pater ire mari, veniamque precari:</l>
<l n="145">quam fessis finem rebus ferat; unde laborum</l>
<l>temptare auxilium iubeat; quo vertere cursus.</l>
<milestone ed="p" n="147" unit="card"/>
<l>Nox erat, et terris animalia somnus habebat:</l>
<l>effigies sacrae divom Phrygiique Penates,</l>
<l>quos mecum a Troia mediisque ex ignibus urbis</l>
<l n="150">extuleram, visi ante oculos adstare iacentis</l>
<l>in somnis, multo manifesti lumine, qua se</l>
<l>plena per insertas fundebat luna fenestras;</l>
<l>tum sic adfari et curas his demere dictis:</l>
<l>“Quod tibi delato Ortygiam dicturus Apollo est,</l>
<l n="155">hic canit, et tua nos en ultro ad limina mittit.</l>
<l>Nos te, Dardania incensa, tuaque arma secuti,</l>
<l>nos tumidum sub te permensi classibus aequor,</l>
<l>idem venturos tollemus in astra nepotes,</l>
<l>imperiumque urbi dabimus: tu moenia magnis</l>
<l n="160">magna para, longumque fugae ne linque laborem.</l>
<l>Mutandae sedes: non haec tibi litora suasit</l>
<l>Delius, aut Cretae iussit considere Apollo.</l>
<l>Est locus, Hesperiam Grai cognomine dicunt,</l>
<l>terra antiqua, potens armis atque ubere glaebae;</l>
<l n="165">Oenotri coluere viri; nunc fama minores</l>
<l>Italiam dixisse ducis de nomine gentem:</l>
<l>hae nobis propriae sedes; hinc Dardanus ortus,</l>
<l>Iasiusque pater, genus a quo principe nostrum.</l>
<l>Surge age, et haec laetus longaevo dicta parenti</l>
<l n="170">haud dubitanda refer: Corythum terrasque requirat</l>
<l>Ausonias; Dictaea negat tibi Iuppiter arva.”</l>
<l>Talibus attonitus visis et voce deorum—</l>
<l>nec sopor illud erat, sed coram adgnoscere voltus</l>
<l>velatasque comas praesentiaque ora videbar;</l>
<l n="175">tum gelidus toto manabat corpore sudor</l>
<l>corripio e stratis corpus, tendoque supinas</l>
<l>ad caelum cum voce manus, et munera libo</l>
<l>intemerata focis.  Perfecto laetus honore</l>
<l>Anchisen facio certum, remque ordine pando.</l>
<l n="180">Adgnovit prolem ambiguam geminosque parentes,</l>
<l>seque novo veterum deceptum errore locorum.</l>
<l>Tum memorat: “Nate, Iliacis exercite fatis,</l>
<l>sola mihi talis casus Cassandra canebat.</l>
<l>Nunc repeto haec generi portendere debita nostro,</l>
<l n="185">et saepe Hesperiam, saepe Itala regna vocare.</l>
<l>Sed quis ad Hesperiae venturos litora Teucros</l>
<l>crederet, aut quem tum vates Cassandra moveret?</l>
<l>Cedamus Phoebo, et moniti meliora sequamur.”</l>
<l>Sic ait, et cuncti dicto paremus ovantes.</l>
<l n="190">Hanc quoque deserimus sedem, paucisque relictis</l>
<l>vela damus, vastumque cava trabe currimus aequor.</l>
<milestone ed="p" n="192" unit="card"/>
<l>Postquam altum tenuere rates, nec iam amplius ullae</l>
<l>adparent terrae, caelum undique et undique pontus,</l>
<l>tum mihi caeruleus supra caput adstitit imber,</l>
<l n="195">noctem hiememque ferens, et inhorruit unda tenebris.</l>
<l>Continuo venti volvunt mare, magnaque surgunt</l>
<l>aequora; dispersi iactamur gurgite vasto;</l>
<l>involvere diem nimbi, et nox umida caelum</l>
<l>abstulit; ingeminant abruptis nubibus ignes.</l>
<l n="200">Excutimur cursu, et caecis erramus in undis.</l>
<l>Ipse diem noctemque negat discernere caelo,</l>
<l>nec meminisse viae media Palinurus in unda.</l>
<l>Tris adeo incertos caeca caligine soles</l>
<l>erramus pelago, totidem sine sidere noctes.</l>
<l n="205">Quarto terra die primum se attollere tandem</l>
<l>visa, aperire procul montis, ac volvere fumum.</l>
<l>Vela cadunt, remis insurgimus; haud mora nautae</l>
<l>adnixi torquent spumas et caerula verrunt.</l>
<l>Servatum ex undis Strophadum me litora primum</l>
<l n="210">accipiunt; Strophades Graio stant nomine dictae,</l>
<l>insulae Ionio in magno, quas dira Celaeno</l>
<l>Harpyiaeque colunt aliae, Phineia postquam</l>
<l>clausa domus, mensasque metu liquere priores.</l>
<l>Tristius haud illis monstrum, nec saevior ulla</l>
<l n="215">pestis et ira deum Stygiis sese extulit undis.</l>
<l>Virginei volucrum voltus, foedissima ventris</l>
<l>proluvies, uncaeque manus, et pallida semper</l>
<l>ora fame.</l>
<l>Huc ubi delati portus intravimus, ecce</l>
<l n="220">laeta boum passim campis armenta videmus,</l>
<l>caprigenumque pecus nullo custode per herbas.</l>
<l>Inruimus ferro, et divos ipsumque vocamus</l>
<l>in partem praedamque Iovem; tum litore curvo</l>
<l>exstruimusque toros, dapibusque epulamur opimis.</l>
<l n="225">At subitae horrifico lapsu de montibus adsunt</l>
<l>Harpyiae, et magnis quatiunt clangoribus alas,</l>
<l>diripiuntque dapes, contactuque omnia foedant</l>
<l>immundo; tum vox taetrum dira inter odorem.</l>
<l>Rursum in secessu longo sub rupe cavata,</l>
<l n="230">arboribus clausi circum atque horrentibus umbris,</l>
<l>instruimus mensas arisque reponimus ignem:</l>
<l>rursum ex diverso caeli caecisque latebris</l>
<l>turba sonans praedam pedibus circumvolat uncis,</l>
<l>polluit ore dapes.  Sociis tunc, arma capessant,</l>
<l n="235">edico, et dira bellum cum gente gerendum.</l>
<l>Haud secus ac iussi faciunt, tectosque per herbam</l>
<l>disponunt enses et scuta latentia condunt.</l>
<l>Ergo ubi delapsae sonitum per curva dedere</l>
<l>litora, dat signum specula Misenus ab alta</l>
<l n="240">aere cavo.  Invadunt socii, et nova proelia temptant,</l>
<l>obscenas pelagi ferro foedare volucres:</l>
<l>sed neque vim plumis ullam nec volnera tergo</l>
<l>accipiunt, celerique fuga sub sidera lapsae</l>
<l>semesam praedam et vestigia foeda relinquunt.</l>
<l n="245">Una in praecelsa consedit rupe Celaeno,</l>
<l>infelix vates, rumpitque hanc pectore vocem:</l>
<l>“Bellum etiam pro caede boum stratisque iuvencis,</l>
<l>Laomedontiadae, bellumne inferre paratis,</l>
<l>et patrio Harpyias insontis pellere regno?</l>
<l n="250">Accipite ergo animis atque haec mea figite dicta,</l>
<l>quae Phoebo pater omnipotens, mihi Phoebus Apollo</l>
<l>praedixit, vobis Furiarum ego maxuma pando.</l>
<l>Italiam cursu petitis, ventisque vocatis</l>
<l>ibitis Italiam, portusque intrare licebit;</l>
<l n="255">sed non ante datam cingetis moenibus urbem,</l>
<l>quam vos dira fames nostraeque iniuria caedis</l>
<l>ambesas subigat malis absumere mensas.”</l>
<milestone ed="p" n="258" unit="card"/>
<l>Dixit, et in silvam pennis ablata refugit.</l>
<l>At sociis subita gelidus formidine sanguis</l>
<l n="260">deriguit; cecidere animi, nec iam amplius armis,</l>
<l>sed votis precibusque iubent exposcere pacem,</l>
<l>sive deae, seu sint dirae obscenaeque volucres.</l>
<l>Et pater Anchises passis de litore palmis</l>
<l>numina magna vocat, meritosque indicit honores:</l>
<l n="265">“Di, prohibete minas; di, talem avertite casum,</l>
<l>et placidi servate pios!” Tum litore funem</l>
<l>deripere, excussosque iubet laxare rudentes.</l>
<l>Tendunt vela Noti; fugimus spumantibus undis,</l>
<l>qua cursum ventusque gubernatorque vocabat.</l>
<l n="270">Iam medio adparet fluctu nemorosa Zacynthos</l>
<l>Dulichiumque Sameque et Neritos ardua saxis.</l>
<l>Effugimus scopulos Ithacae, Laertia regna,</l>
<l>et terram altricem saevi exsecramur Ulixi.</l>
<l>Mox et Leucatae nimbosa cacumina montis</l>
<l n="275">et formidatus nautis aperitur Apollo.</l>
<l>Hunc petimus fessi et parvae succedimus urbi;</l>
<l>ancora de prora iacitur, stant litore puppes.</l>
<milestone ed="p" n="278" unit="card"/>
<l>Ergo insperata tandem tellure potiti,</l>
<l>lustramurque Iovi votisque incendimus aras,</l>
<l n="280">Actiaque Iliacis celebramus litora ludis.</l>
<l>Exercent patrias oleo labente palaestras</l>
<l>nudati socii; iuvat evasisse tot urbes</l>
<l>Argolicas, mediosque fugam tenuisse per hostis.</l>
<l>Interea magnum sol circumvolvitur annum,</l>
<l n="285">et glacialis hiemps aquilonibus asperat undas.</l>
<l>Aere cavo clipeum.  magni gestamen Abantis,</l>
<l>postibus adversis figo, et rem carmine signo:</l>
<l>AENEAS HAEC DE DANAIS VICTORIBVS ARMA.</l>
<l>Linquere tum portus iubeo et considere transtris:</l>
<l n="290">certatim socii feriunt mare et aequora verrunt.</l>
<l>Protinus aërias Phaeacum abscondimus arces,</l>
<l>litoraque Epiri legimus portuque subimus</l>
<l>Chaonio, et celsam Buthroti accedimus urbem.</l>
<milestone ed="p" n="294" unit="card"/>
<l>Hic incredibilis rerum fama occupat auris,</l>
<l n="295">Priamiden Helenum Graias regnare per urbes,</l>
<l>coniugio Aeacidae Pyrrhi sceptrisque potitum,</l>
<l>et patrio Andromachen iterum cessisse marito.</l>
<l>Obstipui, miroque incensum pectus amore,</l>
<l>compellare virum et casus cognoscere tantos.</l>
<l n="300">Progredior portu, classis et litora linquens,</l>
<l>sollemnis cum forte dapes et tristia dona</l>
<l>ante urbem in luco falsi Simoentis ad undam</l>
<l>libabat cineri Andromache, Manisque vocabat</l>
<l>Hectoreum ad tumulum, viridi quem caespite inanem</l>
<l n="305">et geminas, causam lacrimis, sacraverat aras.</l>
<l>Ut me conspexit venientem et Troïa circum</l>
<l>arma amens vidit, magnis exterrita monstris</l>
<l>deriguit visu in medio, calor ossa reliquit;</l>
<l>labitur, et longo vix tandem tempore fatur:</l>
<l n="310">“Verane te facies, verus mihi nuntius adfers,</l>
<l>nate dea?  Vivisne, aut, si lux alma recessit,</l>
<l>Hector ubi est?” Dixit, lacrimasque effudit et omnem</l>
<l>implevit clamore locum.  Vix pauca furenti</l>
<l>subicio, et raris turbatus vocibus hisco:</l>
<l n="315">“vivo equidem, vitamque extrema per omnia duco;</l>
<l>ne dubita, nam vera vides.</l>
<l>Heu, quis te casus deiectam coniuge tanto</l>
<l>excipit, aut quae digna satis fortuna revisit</l>
<l>Hectoris Andromachen?  Pyrrhin” conubia servas?”</l>
<milestone ed="p" n="320" unit="card"/>
<l n="320">Deiecit vultum et demissa voce locuta est:</l>
<l>“O felix una ante alias Priameïa virgo,</l>
<l>hostilem ad tumulum Troiae sub moenibus altis</l>
<l>iussa mori, quae sortitus non pertulit ullos,</l>
<l>nec victoris eri tetigit captiva cubile!</l>
<l n="325">nos, patria incensa, diversa per aequora vectae,</l>
<l>stirpis Achilleae fastus iuvenemque superbum,</l>
<l>servitio enixae, tulimus: qui deinde, secutus</l>
<l>Ledaeam Hermionen Lacedaemoniosque hymenaeos,</l>
<l>me famulo famulamque Heleno transmisit habendam.</l>
<l n="330">Ast illum, ereptae magno inflammatus amore</l>
<l>coniugis et scelerum Furiis agitatus, Orestes</l>
<l>excipit incautum patriasque obtruncat ad aras.</l>
<l>Morte Neoptolemi regnorum reddita cessit</l>
<l>pars Heleno, qui Chaonios cognomine campos</l>
<l n="335">Chaoniamque omnem Troiano a Chaone dixit,</l>
<l>Pergamaque Iliacamque iugis hanc addidit arcem.</l>
<l>Sed tibi qui cursum venti, quae fata dedere?</l>
<l>Aut quisnam ignarum nostris deus adpulit oris?</l>
<l>Quid puer Ascanius?  superatne et vescitur aura,</l>
<l n="340">quem tibi iam Troia—</l>
<l>Ecqua tamen puero est amissae cura parentis?</l>
<l>Ecquid in antiquam virtutem animosque virilis</l>
<l>et pater Aeneas et avunculus excitat Hector?”</l>
<l>Talia fundebat lacrimans longosque ciebat</l>
<l n="345">incassum fletus, cum sese a moenibus heros</l>
<l>Priamides multis Helenus comitantibus adfert,</l>
<l>adgnoscitque suos, laetusque ad limina ducit,</l>
<l>et multum lacrimas verba inter singula fundit.</l>
<l>Procedo, et parvam Troiam simulataque magnis</l>
<l n="350">Pergama, et arentem Xanthi cognomine rivum</l>
<l>adgnosco, Scaeaeque amplector limina portae.</l>
<l>Nec non et Teucri socia simul urbe fruuntur:</l>
<l>illos porticibus rex accipiebat in amplis;</l>
<l>aulaï medio libabant pocula Bacchi,</l>
<l n="355">impositis auro dapibus, paterasque tenebant.</l>
<milestone ed="p" n="356" unit="card"/>
<l>Iamque dies alterque dies processit, et aurae</l>
<l>vela vocant tumidoque inflatur carbasus austro.</l>
<l>His vatem adgredior dictis ac talia quaeso:</l>
<l>“Troiugena, interpres divom, qui numina Phoebi,</l>
<l n="360">qui tripodas, Clarii laurus, qui sidera sentis,</l>
<l>et volucrum linguas et praepetis omina pennae,</l>
<l>fare age—namque omnem cursum mihi prospera dixit</l>
<l>religio, et cuncti suaserunt numine divi</l>
<l>Italiam petere et terras temptare repostas:</l>
<l n="365">sola novum dictuque nefas Harpyia Celaeno</l>
<l>prodigium canit, et tristis denuntiat iras,</l>
<l>obscenamque famem—quae prima pericula vito?</l>
<l>Quidve sequens tantos possim superare labores?”</l>
<l>Hic Helenus, caesis primum de more iuvencis,</l>
<l n="370">exorat pacem divom, vittasque resolvit</l>
<l>sacrati capitis, meque ad tua limina, Phoebe,</l>
<l>ipse manu multo suspensum numine ducit,</l>
<l>atque haec deinde canit divino ex ore sacerdos:</l>
<milestone ed="p" n="374" unit="card"/>
<l>“Nate dea,—nam te maioribus ire per altum</l>
<l n="375">auspiciis manifesta fides: sic fata deum rex</l>
<l>sortitur, volvitque vices; is vertitur ordo—</l>
<l>pauca tibi e multis, quo tutior hospita lustres</l>
<l>aequora et Ausonio possis considere portu,</l>
<l>expediam dictis; prohibent nam cetera Parcae</l>
<l n="380">scire Helenum farique vetat Saturnia Iuno.</l>
<l>Principio Italiam, quam tu iam rere propinquam</l>
<l>vicinosque, ignare, paras invadere portus,</l>
<l>longa procul longis via dividit invia terris.</l>
<l>Ante et Trinacria lentandus remus in unda,</l>
<l n="385">et salis Ausonii lustrandum navibus aequor,</l>
<l>infernique lacus, Aeaeaeque insula Circae,</l>
<l>quam tuta possis urbem componere terra:</l>
<l>signa tibi dicam, tu condita mente teneto:</l>
<l>cum tibi sollicito secreti ad fluminis undam</l>
<l n="390">litoreis ingens inventa sub ilicibus sus</l>
<l>triginta capitum fetus enixa iacebit.</l>
<l>alba, solo recubans, albi circum ubera nati,</l>
<l>is locus urbis erit, requies ea certa laborum.</l>
<l>Nec tu mensarum morsus horresce futuros:</l>
<l n="395">fata viam invenient, aderitque vocatus Apollo.</l>
<l>“Has autem terras, Italique hanc litoris oram,</l>
<l>proxuma quae nostri perfunditur aequoris aestu,</l>
<l>effuge; cuncta malis habitantur moenia Grais.</l>
<l>Hic et Narycii posuerunt moenia Locri,</l>
<l n="400">et Sallentinos obsedit milite campos</l>
<l>Lyctius Idomeneus; hic illa ducis Meliboei</l>
<l>parva Philoctetae subnixa Petelia muro.</l>
<l>Quin, ubi transmissae steterint trans aequora classes,</l>
<l>et positis aris iam vota in litore solves,</l>
<l n="405">purpureo velare comas adopertus amictu,</l>
<l>ne qua inter sanctos ignis in honore deorum</l>
<l>hostilis facies occurrat et omina turbet.</l>
<l>Hunc socii morem sacrorum, hunc ipse teneto:</l>
<l>hac casti maneant in religione nepotes.</l>
<l n="410">“Ast ubi digressum Siculae te admoverit orae</l>
<l>ventus, et angusti rarescent claustra Pelori,</l>
<l>laeva tibi tellus et longo laeva petantur</l>
<l>aequora circuitu: dextrum fuge litus et undas.</l>
<l>Haec loca vi quondam et vasta convolsa ruina—</l>
<l n="415">tantum aevi longinqua valet mutare vetustas—</l>
<l>dissiluisse ferunt, cum protinus utraque tellus</l>
<l>una foret; venit medio vi pontus et undis</l>
<l>Hesperium Siculo latus abscidit, arvaque et urbes</l>
<l>litore diductas angusto interluit aestu.</l>
<l n="420">Dextrum Scylla latus, laevum implacata Charybdis</l>
<l>obsidet, atque imo barathri ter gurgite vastos</l>
<l>sorbet in abruptum fluctus, rursusque sub auras</l>
<l>erigit alternos et sidera verberat unda.</l>
<l>At Scyllam caecis cohibet spelunca latebris,</l>
<l n="425">ora exsertantem et navis in saxa trahentem.</l>
<l>Prima hominis facies et pulchro pectore virgo</l>
<l>pube tenus, postrema immani corpore pristis,</l>
<l>delphinum caudas utero commissa luporum.</l>
<l>Praestat Trinacrii metas lustrare Pachyni</l>
<l n="430">cessantem, longos et circumflectere cursus,</l>
<l>quam semel informem vasto vidisse sub antro</l>
<l>Scyllam, et caeruleis canibus resonantia saxa.</l>
<l>“Praeterea, si qua est Heleno prudentia, vati</l>
<l>si qua fides, animum si veris implet Apollo,</l>
<l n="435">unum illud tibi, nate dea, proque omnibus unum</l>
<l>praedicam, et repetens iterumque iterumque monebo:</l>
<l>Iunonis magnae primum prece numen adora;</l>
<l>Iunoni cane vota libens, dominamque potentem</l>
<l>supplicibus supera donis: sic denique victor</l>
<l n="440">Trinacria finis Italos mittere relicta.</l>
<milestone ed="p" n="441" unit="card"/>
<l>“Huc ubi delatus Cumaeam accesseris urbem,</l>
<l>divinosque lacus, et Averna sonantia silvis,</l>
<l>insanam vatem aspicies, quae rupe sub ima</l>
<l>fata canit, foliisque notas et nomina mandat.</l>
<l n="445">Quaecumque in foliis descripsit carmina virgo,</l>
<l>digerit in numerum, atque antro seclusa relinquit.</l>
<l>Illa manent immota locis, neque ab ordine cedunt;</l>
<l>verum eadem, verso tenuis cum cardine ventus</l>
<l>impulit et teneras turbavit ianua frondes,</l>
<l n="450">numquam deinde cavo volitantia prendere saxo,</l>
<l>nec revocare situs aut iungere carmina curat:</l>
<l>inconsulti abeunt, sedemque odere Sibyllae.</l>
<l>Hic tibi ne qua morae fuerint dispendia tanti,—</l>
<l>quamvis increpitent socii, et vi cursus in altum</l>
<l n="455">vela vocet, possisque sinus implere secundos,—</l>
<l>quin adeas vatem precibusque oracula poscas</l>
<l>ipsa canat, vocemque volens atque ora resolvat.</l>
<l>Illa tibi Italiae populos venturaque bella,</l>
<l>et quo quemque modo fugiasque ferasque laborem</l>
<l n="460">expediet, cursusque dabit venerata secundos.</l>
<l>Haec sunt, quae nostra liceat te voce moneri.</l>
<l>Vade age, et ingentem factis fer ad aethera Troiam.”</l>
<milestone ed="p" n="463" unit="card"/>
<l>Quae postquam vates sic ore effatus amico est,</l>
<l>dona dehinc auro gravia sectoque elephanto</l>
<l n="465">imperat ad navis ferri, stipatque carinis</l>
<l>ingens argentum, Dodonaeosque lebetas,</l>
<l>loricam consertam hamis auroque trilicem,</l>
<l>et conum insignis galeae cristasque comantis,</l>
<l>arma Neoptolemi; sunt et sua dona parenti.</l>
<l n="470">Addit equos, additque duces;</l>
<l>remigium supplet; socios simul instruit armis.</l>
<milestone ed="p" n="472" unit="card"/>
<l>Interea classem velis aptare iubebat</l>
<l>Anchises, fieret vento mora ne qua ferenti.</l>
<l>Quem Phoebi interpres multo compellat honore:</l>
<l n="475">“Coniugio, Anchise, Veneris dignate superbo,</l>
<l>cura deum, bis Pergameis erepte ruinis,</l>
<l>ecce tibi Ausoniae tellus; hanc arripe velis.</l>
<l>Et tamen hanc pelago praeterlabare necesse est;</l>
<l>Ausoniae pars illa procul, quam pandit Apollo.</l>
<l n="480">Vade” ait “O felix nati pietate.  Quid ultra</l>
<l>provehor, et fando surgentis demoror austros?”</l>
<l>Nec minus Andromache digressu maesta supremo</l>
<l>fert picturatas auri subtemine vestes</l>
<l>et Phrygiam Ascanio chlamydem (nec cedit honore),</l>
<l n="485">textilibusque onerat donis, ac talia fatur:</l>
<l>“Accipe et haec, manuum tibi quae monumenta mearum</l>
<l>sint, puer, et longum Andromachae testentur amorem,</l>
<l>coniugis Hectoreae.  Cape dona extrema tuorum,</l>
<l>O milli sola mei super Astyanactis imago:</l>
<l n="490">sic oculos, sic ille manus, sic ora ferebat;</l>
<l>et nunc aequali tecum pubesceret aevo.”</l>
<l>Hos ego digrediens lacrimis adfabar obortis:</l>
<l>“Vivite felices, quibus est fortuna peracta</l>
<l>iam sua; nos alia ex aliis in fata vocamur.</l>
<l n="495">Vobis parta quies; nullum maris aequor arandum,</l>
<l>arva neque Ausoniae semper cedentia retro</l>
<l>quaerenda.  Effigiem Xanthi Troiamque videtis</l>
<l>quam vestrae fecere manus, melioribus, opto,</l>
<l>auspiciis, et quae fuerit minus obvia Graiis.</l>
<l n="500">Si quando Thybrim vicinaque Thybridis arva</l>
<l>intraro, gentique meae data moenia cernam,</l>
<l>cognatas urbes olim populosque propinquos,</l>
<l>Epiro, Hesperia, quibus idem Dardanus auctor</l>
<l>atque idem casus, unam faciemus utramque</l>
<l n="505">Troiam animis; maneat nostros ea cura nepotes.”</l>
<milestone ed="p" n="506" unit="card"/>
<l>Provehimur pelago vicina Ceraunia iuxta,</l>
<l>unde iter Italiam cursusque brevissimus undis.</l>
<l>Sol ruit interea et montes umbrantur opaci;</l>
<l>sternimur optatae gremio telluris ad undam,</l>
<l n="510">sortiti remos, passimque in litore sicco</l>
<l>corpora curamus; fessos sopor inrigat artus.</l>
<l>Necdum orbem medium Nox horis acta subibat:</l>
<l>haud segnis strato surgit Palinurus et omnis</l>
<l>explorat ventos, atque auribus aera captat;</l>
<l n="515">sidera cuncta notat tacito labentia caelo,</l>
<l>Arcturum pluviasque Hyadas geminosque Triones,</l>
<l>armatumque auro circumspicit Oriona.</l>
<l>Postquam cuncta videt caelo constare sereno,</l>
<l>dat clarum e puppi signum; nos castra movemus,</l>
<l n="520">temptamusque viam et velorum pandimus alas.</l>
<milestone ed="p" n="521" unit="card"/>
<l>Iamque rubescebat stellis Aurora fugatis,</l>
<l>cum procul obscuros collis humilemque videmus</l>
<l>Italiam.  “Italiam” primus conclamat Achates,</l>
<l>“Italiam” laeto socii clamore salutant.</l>
<l n="525">Tum pater Anchises magnum cratera corona</l>
<l>induit, implevitque mero, divosque vocavit</l>
<l>stans celsa in puppi:</l>
<l>“Di maris et terrae tempestatumque potentes,</l>
<l>ferte viam vento facilem et spirate secundi.”</l>
<l n="530">Crebrescunt optatae aurae portusque patescit</l>
<l>iam propior, templumque adparet in arce Minervae.</l>
<l>Vela legunt socii et proras ad litora torquent.</l>
<l>Portus ab Euroo fluctu curvatus in arcum,</l>
<l>obiectae salsa spumant aspargine cautes;</l>
<l n="535">ipse latet; gemino demittunt bracchia muro</l>
<l>turriti scopuli, refugitque ab litore templum.</l>
<l>Quattuor hic, primum omen, equos in gramine vidi</l>
<l>tondentis campum late, candore nivali.</l>
<l>Et pater Anchises: “Bellum, O terra hospita, portas</l>
<l n="540">bello armantur equi, bellum haec armenta minantur.</l>
<l>Sed tamen idem olim curru succedere sueti</l>
<l>quadrupedes, et frena iugo concordia ferre;</l>
<l>spes et pacis” ait.  Tum numina sancta precamur</l>
<l>Palladis armisonae, quae prima accepit ovantis,</l>
<l n="545">et capita ante aras Phrygio velamur amictu;</l>
<l>praeceptisque Heleni, dederat quae maxima, rite</l>
<l>Iunoni Argivae iussos adolemus honores.</l>
<milestone ed="p" n="548" unit="card"/>
<l>Haud mora, continuo perfectis ordine votis,</l>
<l>cornua velatarum obvertimus antemarum,</l>
<l n="550">Graiugenumque domos suspectaque linquimus arva.</l>
<l>Hinc sinus Herculei (si vera est fama) Tarenti</l>
<l>cernitur; attollit se diva Lacinia contra,</l>
<l>Caulonisque arces et navifragum Scylaceum.</l>
<l>Tum procul e fluctu Trinacria cernitur Aetna,</l>
<l n="555">et gemitum ingentem pelagi pulsataque saxa</l>
<l>audimus longe fractasque ad litora voces,</l>
<l>exsultantque vada, atque aestu miscentur harenae.</l>
<l>Et pater Anchises: “Nimirum haec illa Charybdis:</l>
<l>hos Helenus scopulos, haec saxa horrenda canebat.</l>
<l n="560">Eripite, O socii, pariterque insurgite remis!”</l>
<l>Haud minus ac iussi faciunt, primusque rudentem</l>
<l>contorsit laevas proram Palinurus ad undas.</l>
<l>laevam cuncta cohors remis ventisque petivit.</l>
<l>Tollimur in caelum curvato gurgite, et idem</l>
<l n="565">subducta ad Manis imos desedimus unda.</l>
<l>Ter scopuli clamorem inter cava saxa dedere:</l>
<l>ter spumam elisam et rorantia vidimus astra.</l>
<l>Interea fessos ventus cum sole reliquit,</l>
<l>ignarique viae Cyclopum adlabimur oris.</l>
<milestone ed="p" n="570" unit="card"/>
<l n="570">Portus ab accessu ventorum immotus et ingens</l>
<l>ipse; sed horrificis iuxta tonat Aetna ruinis;</l>
<l>interdumque atram prorumpit ad aethera nubem,</l>
<l>turbine fumantem piceo et candente favilla,</l>
<l>attollitque globos flammarum et sidera lambit;</l>
<l n="575">interdum scopulos avolsaque viscera montis</l>
<l>erigit eructans, liquefactaque saxa sub auras</l>
<l>cum gemitu glomerat, fundoque exaestuat imo.</l>
<l>Fama est Enceladi semustum fulmine corpus</l>
<l>urgueri mole hac, ingentemque insuper Aetnam</l>
<l n="580">impositam ruptis flammam exspirare caminis;</l>
<l>et fessum quotiens mutet latus, intremere omnem</l>
<l>murmure Trinacriam, et caelum subtexere fumo.</l>
<l>Noctem illam tecti silvis immania monstra</l>
<l>perferimus, nec quae sonitum det causa videmus.</l>
<l n="585">Nam neque erant astrorum ignes, nec lucidus aethra</l>
<l>siderea polus, obscuro sed nubila caelo,</l>
<l>et lunam in nimbo nox intempesta tenebat.</l>
<milestone ed="p" n="588" unit="card"/>
<l>Postera iamque dies primo surgebat Eoo,</l>
<l>umentemque Aurora polo dimoverat umbram:</l>
<l n="590">cum subito e silvis, macie confecta suprema,</l>
<l>ignoti nova forma viri miserandaque cultu</l>
<l>procedit, supplexque manus ad litora tendit.</l>
<l>Respicimus: dira inluvies inmissaque barba,</l>
<l>consertum tegumen spinis; at cetera Graius,</l>
<l n="595"><del status="unremarkable">et quondam patriis ad Troiam missus in armis.</del></l>
<l>Isque ubi Dardanios habitus et Troia vidit</l>
<l>arma procul, paulum aspectu conterritus haesit,</l>
<l>continuitque gradum; mox sese ad litora praeceps</l>
<l>cum fletu precibusque tulit: “Per sidera testor,</l>
<l n="600">per superos atque hoc caeli spirabile lumen,</l>
<l>tollite me, Teucri; quascumque abducite terras;</l>
<l>hoc sat erit.  Scio me Danais e classibus unum,</l>
<l>et bello Iliacos fateor petiisse Penatis;</l>
<l>pro quo, si sceleris tanta est iniuria nostri,</l>
<l n="605">spargite me in fluctus, vastoque inmergite ponto.</l>
<l>Si pereo, hominum manibus periisse iuvabit.”</l>
<l>Dixerat, et genua amplexus genibusque volutans</l>
<l>haerebat.  Qui sit, fari, quo sanguine cretus,</l>
<l>hortamur; quae deinde agitet fortuna, fateri.</l>
<l n="610">Ipse pater dextram Anchises, haud multa moratus,</l>
<l>dat iuveni, atque animum praesenti pignore firmat.</l>
<l>Ille haec, deposita tandem formidine, fatur:</l>
<milestone ed="p" n="613" unit="card"/>
<l>“Sum patria ex Ithaca, comes infelicis Ulixi,</l>
<l>nomine Achaemenides, Troiam genitore Adamasto</l>
<l n="615">paupere—mansissetque utinam fortuna!—profectus.</l>
<l>Hic me, dum trepidi crudelia limina linquunt,</l>
<l>inmemores socii vasto Cyclopis in antro</l>
<l>deseruere.  Domus sanie dapibusque cruentis,</l>
<l>intus opaca, ingens; ipse arduus, altaque pulsat</l>
<l n="620">sidera—Di, talem terris avertite pestem!—</l>
<l>nec visu facilis nec dictu adfabilis ulli.</l>
<l>Visceribus miserorum et sanguine vescitur atro.</l>
<l>Vidi egomet, duo de numero cum corpora nostro</l>
<l>prensa manu magna, medio resupinus in antro,</l>
<l n="625">frangeret ad saxum, sanieque aspersa natarent</l>
<l>limina; vidi atro cum membra fluentia tabo</l>
<l>manderet, et tepidi tremerent sub dentibus artus.</l>
<l>Haud impune quidem; nec talia passus Ulixes,</l>
<l>oblitusve sui est Ithacus discrimine tanto.</l>
<l n="630">Nam simul expletus dapibus vinoque sepultus</l>
<l>cervicem inflexam posuit, iacuitque per antrum</l>
<l>immensus, saniem eructans et frusta cruento</l>
<l>per somnum commixta mero, nos magna precati</l>
<l>numina sortitique vices, una undique circum</l>
<l n="635">fundimur, et telo lumen terebramus acuto,—</l>
<l>ingens, quod torva solum sub fronte latebat,</l>
<l>Argolici clipei aut Phoebeae lampadis instar,—</l>
<l>et tandem laeti sociorum ulciscimur umbras.</l>
<l>Sed fugite, O miseri, fugite, atque ab litore funem</l>
<l n="640">rumpite.</l>
<l>Nam qualis quantusque cavo Polyphemus in antro</l>
<l>lanigeras claudit pecudes atque ubera pressat,</l>
<l>centum alii curva haec habitant ad litora volgo</l>
<l>infandi Cyclopes, et altis montibus errant.</l>
<l n="645">Tertia iam lunae se cornua lumine complent,</l>
<l>cum vitam in silvis inter deserta ferarum</l>
<l>lustra domosque traho, vastosque ab rupe Cyclopas</l>
<l>prospicio, sonitumque pedum vocemque tremesco.</l>
<l>Victum infelicem, bacas lapidosaque corna,</l>
<l n="650">dant rami et volsis pascunt radicibus herbae.</l>
<l>Omnia conlustrans, hanc primum ad litora classem</l>
<l>conspexi venientem.  Huic me, quaecumque fuisset,</l>
<l>addixi: satis est gentem effugisse nefandam.</l>
<l>Vos animam hanc potius quocumque absumite leto.”</l>
<milestone ed="p" n="655" unit="card"/>
<l n="655">Vix ea fatus erat, summo cum monte videmus</l>
<l>ipsum inter pecudes vasta se mole moventem</l>
<l>pastorem Polyphemum et litora nota petentem,</l>
<l>monstrum horrendum, informe, ingens, cui lumen ademptum.</l>
<l>Trunca manu pinus regit et vestigia firmat;</l>
<l n="660">lanigerae comitantur oves—ea sola voluptas</l>
<l>solamenque mali.</l>
<l>Postquam altos tetigit fluctus et ad aequora venit,</l>
<l>luminis effossi fluidum lavit inde cruorem,</l>
<l>dentibus infrendens gemitu, graditurque per aequor</l>
<l n="665">iam medium, necdum fluctus latera ardua tinxit.</l>
<l>Nos procul inde fugam trepidi celerare, recepto</l>
<l>supplice sic merito, tacitique incidere funem;</l>
<l>vertimus et proni certantibus aequora remis.</l>
<l>Sensit, et ad sonitum vocis vestigia torsit;</l>
<l n="670">verum ubi nulla datur dextra adfectare potestas,</l>
<l>nec potis Ionios fluctus aequare sequendo,</l>
<l>clamorem immensum tollit, quo pontus et omnes</l>
<l>contremuere undae, penitusque exterrita tellus</l>
<l>Italiae, curvisque immugiit Aetna cavernis.</l>
<milestone ed="p" n="675" unit="card"/>
<l n="675">At genus e silvis Cyclopum et montibus altis</l>
<l>excitum ruit ad portus et litora complent.</l>
<l>Cernimus adstantis nequiquam lumine torvo</l>
<l>Aetnaeos fratres, caelo capita alta ferentis,</l>
<l>concilium horrendum: quales cum vertice celso</l>
<l n="680">aeriae quercus, aut coniferae cyparissi</l>
<l>constiterunt, silva alta Iovis, lucusve Dianae.</l>
<l>Praecipites metus acer agit quocumque rudentis</l>
<l>excutere, et ventis intendere vela secundis.</l>
<l>Contra iussa monent Heleni Scyllam atque Charybdin</l>
<l n="685">inter, utramque viam leti discrimine parvo,</l>
<l>ni teneant cursus; certum est dare lintea retro.</l>
<l>Ecce autem Boreas angusta ab sede Pelori</l>
<l>missus adest.  Vivo praetervehor ostia saxo</l>
<l>Pantagiae Megarosque sinus Thapsumque iacentem.</l>
<l n="690">Talia monstrabat relegens errata retrorsus</l>
<l>litora Achaemenides; comes infelicis Ulixi.</l>
<milestone ed="p" n="692" unit="card"/>
<l>Sicanio praetenta sinu iacet insula contra</l>
<l>Plemyrium undosum; nomen dixere priores</l>
<l>Ortygiam.  Alpheum fama est huc Elidis amnem</l>
<l n="695">occultas egisse vias subter mare; qui nunc</l>
<l>ore, Arethusa, tuo Siculis confunditur undis.</l>
<l>Iussi numina magna loci veneramur; et inde</l>
<l>exsupero praepingue solum stagnantis Helori.</l>
<l>Hinc altas cautes proiectaque saxa Pachyni</l>
<l n="700">radimus, et fatis numquam concessa moveri</l>
<l>adparet Camerina procul campique Geloi,</l>
<l>immanisque Gela fluvii cognomine dicta.</l>
<l>Arduus inde Acragas ostentat maxuma longe</l>
<l>moenia, magnanimum quondam generator equorum;</l>
<l n="705">teque datis linquo ventis, palmosa Selinus,</l>
<l>et vada dura lego saxis Lilybeia caecis.</l>
<l>Hinc Drepani me portus et inlaetabilis ora</l>
<l>accipit.  Hic, pelagi tot tempestatibus actis,</l>
<l>heu genitorem, omnis curae casusque levamen,</l>
<l n="710">amitto Anchisen: hic me, pater optume, fessum</l>
<l>deseris, heu, tantis nequiquam erepte periclis!</l>
<l>Nec vates Helenus, cum multa horrenda moneret,</l>
<l>hos mihi praedixit luctus, non dira Celaeno.</l>
<l>Hic labor extremus, longarum haec meta viarum.</l>
<l n="715">Hinc me digressum vestris deus adpulit oris.</l>
<milestone ed="p" n="716" unit="card"/>
<l>Sic pater Aeneas intentis omnibus unus</l>
<l>fata renarrabat divom, cursusque docebat.</l>
<l>Conticuit tandem, factoque hic fine quievit.</l></div1></body></text></TEI.2>