<?xml version="1.0" encoding="UTF-8"?>
<TEI.2><text><body><div1 type="Book" n="9" org="uniform" sample="complete">
<milestone ed="p" n="1" unit="card"/>
<l>Atque ea diversa penitus dum parte geruntur,</l>
<l>Irim de caelo misit Saturnia Iuno</l>
<l>audacem ad Turnum. Luco tum forte parentis</l>
<l>Pilumni Turnus sacrata valle sedebat.</l>
<l n="5">Ad quem sic roseo Thaumantias ore locuta est:</l>
<l>“Turne, quod optanti divom promittere nemo</l>
<l>auderet, volvenda dies en attulit ultro.</l>
<l>Aeneas urbe et sociis et classe relicta</l>
<l>sceptra Palatini sedemque petit Euandri.</l>
<l n="10">Nec satis: extremas Corythi penetravit ad urbes</l>
<l>Lydorumque manum collectos armat agrestis.</l>
<l>Quid dubitas? Nunc tempus equos, nunc poscere currus.</l>
<l>Rumpe moras omnis et turbata arripe castra.”</l>
<l>Dixit et in caelum paribus se sustulit alis</l>
<l n="15">ingentemque fuga secuit sub nubibus arcum.</l>
<l>Adgnovit iuvenis duplicisque ad sidera palmas</l>
<l>sustulit ac tali fugientem est voce secutus:</l>
<l>“Iri, decus caeli, quis te mihi nubibus actam</l>
<l>detulit in terras? Unde haec tam clara repente</l>
<l n="20">tempestas? Medium video discedere caelum</l>
<l>palantisque polo stellas. Sequor omina tanta,</l>
<l>quisquis in arma vocas.” Et sic effatus ad undam</l>
<l>processit summoque hausit de gurgite lymphas,</l>
<l>multa deos orans, oneravitque aethera votis.</l>
<milestone ed="p" n="25" unit="card"/>
<l n="25">Iamque omnis campis exercitus ibat apertis,</l>
<l>dives equum, dives pictaï vestis et auri;</l>
<l>Messapus primas acies, postrema coercent</l>
<l>Tyrrhidae iuvenes, medio dux agmine Turnus,</l>
<l><del status="unremarkable">vertitur arma tenens et toto vertice supra est.</del></l>
<l n="30">Ceu septem surgens sedatis amnibus altus</l>
<l>per tacitum Ganges aut pingui flumine Nilus</l>
<l>cum refluit campis et iam se condidit alveo.</l>
<l>Hic subitam nigro glomerari pulvere nubem</l>
<l>prospiciunt Teucri ac tenebras insurgere campis.</l>
<l n="35">Primus ab adversa conclamat mole Caicus:</l>
<l>“Quis globus, o cives, caligine volvitur atra?</l>
<l>Ferte citi ferrum, date tela, ascendite muros,</l>
<l>hostis adest, heia!” Ingenti clamore per omnis</l>
<l>condunt se Teucri portas et moenia complent.</l>
<l n="40">Namque ita discedens praeceperat optumus armis</l>
<l>Aeneas: siqua interea fortuna fuisset,</l>
<l>neu struere auderent aciem neu credere campo;</l>
<l>castra modo et tutos servarent aggere muros.</l>
<l>Ergo etsi conferre manum pudor iraque monstrat,</l>
<l n="45">obiciunt portas tamen et praecepta facessunt</l>
<l>armatique cavis expectant turribus hostem.</l>
<milestone ed="p" n="47" unit="card"/>
<l>Turnus ut ante volans tardum praecesserat agmen</l>
<l>viginti lectis equitum comitatus, et urbi</l>
<l>improvisus adest; maculis quem Thracius albis</l>
<l n="50">portat equus cristaque tegit galea aurea rubra.</l>
<l>“Ecquis erit, mecum, iuvenes, qui primus in hostem?</l>
<l>En,” ait et iaculum attorquens emittit in auras,</l>
<l>principium pugnae, et campo sese arduus infert.</l>
<l>Clamore excipiunt socii fremituque sequuntur</l>
<l n="55">horrisono: Teucrum mirantur inertia corda,</l>
<l>non aequo dare se campo, non obvia ferre</l>
<l>arma viros, sed castra fovere. Huc turbidus atque huc</l>
<l>lustrat equo muros aditumque per avia quaerit.</l>
<l>Ac veluti pleno lupus insidiatus ovili</l>
<l n="60">cum fremit ad caulas, ventos perpessus et imbris,</l>
<l>nocte super media; tuti sub matribus agni</l>
<l>balatum exercent, ille asper et improbus ira</l>
<l>saevit in absentis, collecta fatigat edendi</l>
<l>ex longo rabies et siccae sanguine fauces:</l>
<l n="65">haud aliter Rutulo muros et castra tuenti</l>
<l>ignescunt irae, duris dolor ossibus ardet.</l>
<l>Qua temptet ratione aditus et quae via clausos</l>
<l>excutiat Teucros vallo atque effundat in aequum?</l>
<l>Classem, quae lateri castrorum adiuncta latebat,</l>
<l n="70">aggeribus saeptam circum et fluvialibus undis,</l>
<l>invadit sociosque incendia poscit ovantis</l>
<l>atque manum pinu flagranti fervidus implet.</l>
<l>Tum vero incumbunt, urget praesentia Turni,</l>
<l>atque omnis facibus pubes accingitur atris.</l>
<l n="75">Diripuere focos; piceum fert fumida lumen</l>
<l>taeda et commixtam Volcanus ad astra favillam.</l>
<milestone ed="p" n="77" unit="card"/>
<l>Quis deus, o musae, tam saeva incendia Teucris</l>
<l>avertit? Tantos ratibus quis depulit ignes?</l>
<l>Dicite. Prisca fides facto, sed fama perennis.</l>
<l n="80">Tempore quo primum Phrygia formabat in Ida</l>
<l>Aeneas classem et pelagi petere alta parabat,</l>
<l>ipsa deum fertur genetrix Berecyntia magnum</l>
<l>vocibus his adfata Iovem: “Da, nate, petenti,</l>
<l>quod tua cara parens domito te poscit Olympo.</l>
<l n="85"><del status="unremarkable">Pinea silva mihi, multos dilecta per annos</del></l>
<l>lucus in arce fuit summa, quo sacra ferebant,</l>
<l>nigranti picea trabibusque obscurus acernis:</l>
<l>has ego Dardanio iuveni, cum classis egeret,</l>
<l>laeta dedi; nunc sollicitam timor anxius angit.</l>
<l n="90">Solve metus atque hoc precibus sine posse parentem:</l>
<l>ne cursu quassatae ullo neu turbine venti</l>
<l>vincantur, prosit nostris in montibus ortas.”</l>
<l>Filius huic contra, torquet qui sidera mundi:</l>
<l>“O genetrix, quo fata vocas, aut quid petis istis?</l>
<l n="95">Mortaline manu factae immortale carinae</l>
<l>fas habeant certusque incerta pericula lustret</l>
<l>Aeneas? Cui tanta deo permissa potestas?</l>
<l>Immo ubi defunctae finem portusque tenebunt</l>
<l>Ausonios olim, quaecumque evaserit undis</l>
<l n="100">Dardaniumque ducem Laurentia vexerit arva,</l>
<l>mortalem eripiam formam magnique iubebo</l>
<l>aequoris esse deas, qualis Nereia Doto</l>
<l>et Galatea secant spumantem pectore pontum.</l>
<l>Dixerat idque ratum Stygii per flumina fratris,</l>
<l n="105">per pice torrentis atraque voragine ripas</l>
<l>adnuit et totum nutu tremefecit Olympum.</l>
<milestone ed="p" n="107" unit="card"/>
<l>Ergo aderat promissa dies et tempora Parcae</l>
<l>debita complerant, cum Turni iniuria Matrem</l>
<l>admonuit ratibus sacris depellere taedas.</l>
<l n="110">Hic primum nova lux oculis offulsit et ingens</l>
<l>visus ab Aurora caelum transcurrere nimbus</l>
<l>Idaeique chori; tum vox horrenda per auras</l>
<l>excidit et Troum Rutulorumque agmina complet:</l>
<l>“Ne trepidate meas, Teucri, defendere navis</l>
<l n="115">neve armate manus: maria ante exurere Turno</l>
<l>quam sacras dabitur pinus. Vos ite solutae,</l>
<l>ite deae pelagi: genetrix iubet.” Et sua quaeque</l>
<l>continuo puppes abrumpunt vincula ripis</l>
<l>delphinumque modo demersis aequora rostris</l>
<l n="120">ima petunt. Hinc virgineae (mirabile monstrum)</l>
<l>quot prius aeratae steterant ad litora prorae</l>
<l>reddunt se totidem facies pontoque feruntur.</l>
<milestone ed="p" n="123" unit="card"/>
<l>Obstipuere animis Rutuli, conterritus ipse</l>
<l>turbatis Messapus equis, cunctatur et amnis</l>
<l n="125">rauca sonans revocatque pedem Tiberinus ab alto.</l>
<l>At non audaci Turno fiducia cessit;</l>
<l>ultro animos tollit dictis atque increpat ultro:</l>
<l>Troianos haec monstra petunt, his Iuppiter ipse</l>
<l>auxilium solitum eripuit, non tela neque ignes</l>
<l n="130">exspectans Rutulos. Ergo maria invia Teucris</l>
<l>nec spes ulla fugae: rerum pars altera adempta est.</l>
<l>Terra autem in nostris manibus, tot milia gentes</l>
<l>arma ferunt Italae. Nil me fatalia terrent,</l>
<l>siqua Phryges prae se iactant, responsa deorum:</l>
<l n="135">sat fatis Venerique datum, tetigere quod arva</l>
<l>fertilis Ausoniae Troes. Sunt et mea contra</l>
<l>fata mihi, ferro sceleratam exscindere gentem,</l>
<l>coniuge praerepta: nec solos tangit Atridas</l>
<l>iste dolor solisque licet capere arma Mycenis.</l>
<l n="140">Sed periisse semel satis est: peccare fuisset</l>
<l>ante satis penitus modo non genus omne perosos</l>
<l>femineum. Quibus haec medii fiducia valli</l>
<l>fossarumque morae, leti discrimina parva,</l>
<l>dant animos. At non viderunt moenia Troiae</l>
<l n="145">Neptuni fabricata manu considere in ignis?</l>
<l>“Sed vos, o lecti, ferro qui scindere vallum</l>
<l>apparat et mecum invadit trepidantia castra.”</l>
<l>Non armis mihi Volcani, non mille carinis</l>
<l>est opus in Teucros; addant se protinus omnes</l>
<l n="150">Etrusci socios, tenebras et inertia furta</l>
<l>Palladii caesis summae custodibus arcis</l>
<l>ne timeant, nec equi caeca condemur in alvo:</l>
<l>luce palam certum est igni circumdare muros.</l>
<l>Haud sibi cum Danais rem faxo et pube Pelasga</l>
<l n="155">esse ferant, decumum quos distulit Hector in annum.</l>
<l>Nunc adeo, melior quoniam pars acta diei,</l>
<l>quod superest, laeti bene gestis corpora rebus</l>
<l>procurate, viri, et pugnam sperate parari.”</l>
<l>Interea vigilum excubiis obsidere portas</l>
<l n="160">cura datur Messapo et moenia cingere flammis.</l>
<l>Bis septem Rutuli, muros qui milite servent,</l>
<l>delecti; ast illos centeni quemque sequuntur</l>
<l>purpurei cristis iuvenes auroque corusci.</l>
<l>Discurrunt variantque vices fusique per herbam</l>
<l n="165">indulgent vino et vertunt crateras aenos.</l>
<l>Conlucent ignes, noctem custodia ducit</l>
<l>insomnem ludo.</l>
<milestone ed="p" n="168" unit="card"/>
<l>Haec super e vallo prospectant Troes et armis</l>
<l>alta tenent, nec non trepidi formidine portas</l>
<l n="170">explorant pontisque et propugnacula iungunt,</l>
<l>tela gerunt. Instat Mnestheus acerque Serestus,</l>
<l>quos pater Aeneas, siquando adversa vocarent,</l>
<l>rectores iuvenum et rerum dedit esse magistros.</l>
<l>Omnis per muros legio, sortita periclum,</l>
<l n="175">excubat exercetque vices, quod cuique tuendum est.</l>
<milestone ed="p" n="176" unit="card"/>
<l>Nisus erat portae custos, acerrimus armis,</l>
<l>Hyrtacides, comitem Aeneae quem miserat Ida</l>
<l>venatrix iaculo celerem levibusque sagittis;</l>
<l>it iuxta comes Euryalus, quo pulchrior alter</l>
<l n="180">non fuit Aeneadum Troiana neque induit arma,</l>
<l>ora puer prima signans intonsa iuventa.</l>
<l>His amor unus erat, pariterque in bella ruebant:</l>
<l>tum quoque communi portam statione tenebant.</l>
<l>Nisus ait: “Dine hunc ardorem mentibus addunt,</l>
<l n="185">Euryale, an sua cuique deus fit dira cupido?</l>
<l>Aut pugnam aut aliquid iamdudum invadere magnum</l>
<l>mens agitat mihi nec placida contenta quietest.</l>
<l>Cernis, quae Rutulos habeat fiducia rerum.</l>
<l>Lumina rara micant; somno vinoque soluti</l>
<l n="190">procubuere; silent late loca: percipe porro,</l>
<l>quid dubitem et quae nunc animo sententia surgat.</l>
<l>Aenean acciri omnes, populusque patresque,</l>
<l>exposcunt mittique viros, qui certa reportent.</l>
<l>Si tibi quae posco promittunt (nam mihi facti</l>
<l n="195">fama sat est), tumulo videor reperire sub illo</l>
<l>posse viam ad muros et moenia Pallantea.”</l>
<l>Obstipuit magno laudum percussus amore</l>
<l>Euryalus; simul his ardentem adfatur amicum:</l>
<l>“Mene igitur socium summis adiungere rebus,</l>
<l n="200">Nise, fugis? Solum te in tanta pericula mittam?</l>
<l>Non ita me genitor, bellis adsuetus Opheltes,</l>
<l>Argolicum terrorem inter Troiaeque labores</l>
<l>sublatum erudiit, nec tecum talia gessi,</l>
<l>magnanimum Aenean et fata extrema secutus:</l>
<l n="205">est hic, est animus lucis contemptor et istum</l>
<l>qui vita bene credat emi, quo tendis, honorem.”</l>
<l>Nisus ad haec: “Equidem de te nil tale verebar</l>
<l>nec fas, non, ita me referat tibi magnus ovantem</l>
<l>Iuppiter aut quicumque oculis haec aspicit aequis.</l>
<l n="210">Sed siquis, quae multa vides discrimine tali,</l>
<l>siquis in adversum rapiat casusve deusve,</l>
<l>te superesse velim; tua vita dignior aetas.</l>
<l>Sit qui me raptum pugna pretiove redemptum</l>
<l>mandet humo solita aut siqua id Fortuna vetabit,</l>
<l n="215">absenti ferat inferias decoretque sepulchro.</l>
<l>Neu matri miserae tanti sim causa doloris,</l>
<l>quae te sola, puer, multis e matribus ausa</l>
<l>persequitur magni nec moenia curat Acestae,”</l>
<l>Ille autem: “Causas nequiquam nectis inanis,</l>
<l n="220">nec mea iam mutata loco sententia cedit:</l>
<l>adceleremus,” ait. Vigiles simul excitat, illi</l>
<l>succedunt servantque vices: statione relicta</l>
<l>ipse comes Niso graditur, regemque requirunt.</l>
<milestone ed="p" n="224" unit="card"/>
<l>Cetera per terras omnis animalia somno</l>
<l n="225">laxabant curas et corda oblita laborum:</l>
<l>ductores Teucrum primi et delecta iuventus</l>
<l>consilium summis regni de rebus habebant,</l>
<l>quid facerent quisve Aeneae iam nuntius esset.</l>
<l>Stant longis adnixi hastis, et scuta tenentes,</l>
<l n="230">castrorum et campi medio. Tum Nisus et una</l>
<l>Euryalus confestim alacres admittier orant:</l>
<l>rem magnam, pretiumque morae fore. Primus Iulus</l>
<l>accepit trepidos ac Nisum dicere iussit.</l>
<l>Tum sic Hyrtacides: “Audite O mentibus aequis,</l>
<l n="235">Aeneadae, neve haec nostris spectentur ab annis,</l>
<l>quae ferimus. Rutuli somno vinoque soluti</l>
<l>conticuere; locum insidiis conspeximus ipsi,</l>
<l>qui patet in bivio portae, quae proxuma ponto;</l>
<l>interrupti ignes, aterque ad sidera fumus</l>
<l n="240">erigitur: si fortuna permittitis uti</l>
<l>quaesitum Aenean et moenia Pallantea,</l>
<l>mox hic cum spoliis ingenti caede peracta</l>
<l>adfore cernetis. Nec nos via fallit euntis:</l>
<l>vidimus obscuris primam sub vallibus urbem</l>
<l n="245">venatu adsiduo et totum cognovimus amnem.”</l>
<milestone ed="p" n="246" unit="card"/>
<l>Hic annis gravis atque animi maturus Aletes:</l>
<l>“Di patrii, quorum semper sub numine Troia est,</l>
<l>non tamen omnino Teucros delere paratis,</l>
<l>cum talis animos iuvenum et tam certa tulistis</l>
<l n="250">pectora.” Sic memorans umeros dextrasque tenebat</l>
<l>amborum et voltum lacrimis atque ora rigabat.</l>
<l>“Quae vobis, quae digna, viri, pro laudibus istis</l>
<l>praemia posse rear solvi? Pulcherrima primum</l>
<l>di moresque dabunt vestri; tum cetera reddet</l>
<l n="255">actutum pius Aeneas atque integer aevi</l>
<l>Ascanius, meriti tanti non immemor umquam.”</l>
<l>“Immo ego vos, cui sola salus genitore reducto,”</l>
<l>excipit Ascanius,” per magnos, Nise, penatis</l>
<l>Assaracique larem et canae penetralia Vestae</l>
<l n="260">obtestor; quaecumque mihi fortuna fidesque est,</l>
<l>in vestris pono gremiis: revocate parentem,</l>
<l>reddite conspectum; nihil illo triste recepto.</l>
<l>Bina dabo argento perfecta atque aspera signis</l>
<l>pocula, devicta genitor quae cepit Arisba,</l>
<l n="265">et tripodas geminos, auri duo magna talenta,</l>
<l>cratera antiquum, quem dat Sidonia Dido.</l>
<l>Si vero capere Italiam sceptrisque potiri</l>
<l>contigerit victori et praedae dicere sortem,</l>
<l>vidisti quo Turnus equo, quibus ibat in armis</l>
<l n="270">aureus: ipsum illum, clipeum cristasque rubentis</l>
<l>excipiam sorti, iam nunc tua praemia, Nise.</l>
<l>Praeterea bis sex genitor lectissima matrum</l>
<l>corpora captivosque dabit suaque omnibus arma,</l>
<l>insuper his campi quod rex habet ipse Latinus.</l>
<l n="275">Te vero, mea quem spatiis propioribus aetas</l>
<l>insequitur, venerande puer, iam pectore toto</l>
<l>accipio et comitem casus complector in omnis.</l>
<l>Nulla meis sine te quaeretur gloria rebus;</l>
<l>seu pacem seu bella geram, tibi maxima rerum</l>
<l n="280">verborumque fides.” Contra quem talia fatur</l>
<l>Euryalus: “Me nulla dies tam fortibus ausis</l>
<l>dissimilem arguerit; tantum, fortuna secunda</l>
<l>aut adversa cadat. Sed te super omnia dona</l>
<l>unum oro, genetrix Priami de gente vetusta</l>
<l n="285">est mihi, quam miseram tenuit non Ilia tellus</l>
<l>mecum excedentem, non moenia regis Acestae.</l>
<l>Hanc ego nunc ignaram huius quodcumque pericli est</l>
<l>inque salutatam linquo: nox et tua testis</l>
<l>dextera, quod nequeam lacrumas perferre parentis</l>
<l n="290">at tu, oro, solare inopem et succurre relictae.</l>
<l>Hanc sine me spem ferre tui: audentior ibo</l>
<l>in casus omnis.” Percussa mente dedere</l>
<l>Dardanidae lacrimas; ante omnis pulcher Iulus,</l>
<l>atque animum patriae strinxit pietatis imago.</l>
<l n="295">Tum sic effatur:</l>
<l>“Sponde digna tuis ingentibus omnia coeptis.</l>
<l>Namque erit ista mihi genetrix nomenque Creusae</l>
<l>solum defuerit, nec partum gratia talem</l>
<l>parva manet. Casus factum quicumque sequentur,</l>
<l n="300">per caput hoc iuro, per quod pater ante solebat:</l>
<l>quae tibi polliceor reduci rebusque secundis,</l>
<l>haec eadem matrique tuae generique manebunt.”</l>
<l>Sic ait inlacrimans; umero simul exuit ensem</l>
<l>auratum, mira quem fecerat arte Lycaon</l>
<l n="305">Gnosius atque habilem vagina aptarat eburna.</l>
<l>Dat Niso Mnestheus pellem horrentisque leonis</l>
<l>exuvias; galeam fidus permutat Aletes.</l>
<l>Protinus armati incedunt; quos omnis euntis</l>
<l>primorum manus ad portas iuvenumque senumque</l>
<l n="310">prosequitur votis. Nec non et pulcher Iulus,</l>
<l>ante annos animumque gerens curamque virilem,</l>
<l>multa patri mandata dabat portanda: sed aurae</l>
<l>omnia discerpunt et nubibus inrita donant.</l>
<milestone ed="p" n="314" unit="card"/>
<l>Egressi superant fossas noctisque per umbram</l>
<l n="315">castra inimica petunt, multis tamen ante futuri</l>
<l>exitio. Passim somno vinoque per herbam</l>
<l>corpora fusa vident, arrectos litore currus,</l>
<l>inter lora rotasque viros, simul arma iacere,</l>
<l>vina simul. Prior Hyrtacides sic ore locutus:</l>
<l n="320">“Euryale, audendum dextra; nunc ipsa vocat res.</l>
<l>Hac iter est. Tu, ne qua manus se attollere nobis</l>
<l>a tergo possit, custodi et consule longe;</l>
<l>haec ego vasta dabo et lato te limite ducam.</l>
<l>Sic memorat vocemque premit; simul ense superbum</l>
<l n="325">Rhamnetem adgreditur, qui forte tapetibus altis</l>
<l>exstructus toto proflabat pectore somnum.</l>
<l>Rex idem et regi Turno gratissimus augur,</l>
<l>sed non augurio potuit depellere pestem.</l>
<l>Tris iuxta famulos temere inter tela iacentis</l>
<l n="330">armigerumque Remi premit aurigamque sub ipsis</l>
<l>nanctus equis ferroque secat pendentia colla;</l>
<l>tum caput ipsi aufert domino truncumque relinquit</l>
<l>sanguine singultantem; atro tepefacta cruore</l>
<l>terra torique madent. Nec non Lamyrumque Lamumque</l>
<l n="335">et iuvenem Serranum, illa qui plurima nocte</l>
<l>luserat, insignis facie, multoque iacebat</l>
<l>membra deo victus: felix, si protinus illum</l>
<l>aequasset nocti ludum in lucemque tulisset.</l>
<l>Impastus ceu plena leo per ovilia turbans</l>
<l n="340">(suadet enim vesana fames) manditque trahitque</l>
<l>molle pecus mutumque metu, fremit ore cruento:</l>
<l>nec minor Euryali caedes; incensus et ipse</l>
<l>perfurit ac multam in medio sine nomine plebem,</l>
<l>Fadumque Herbesumque subit Rhoetumque Abarimque,</l>
<l n="345">ignaros, Rhoetum vigilantem et cuncta videntem,</l>
<l>sed magnum metuens se post cratera tegebat;</l>
<l>pectore in adverso totum cui comminus ensem</l>
<l>condidit adsurgenti et multa morte recepit.</l>
<l>Purpuream vomit ille animam et cum sanguine mixta</l>
<l n="350">vina refert moriens; hic furto fervidus instat.</l>
<l>Iamque ad Messapi socios tendebat; ibi ignem</l>
<l>deficere extremum et religatos rite videbat</l>
<l>carpere gramen equos: breviter cum talia Nisus.</l>
<l>sensit enim nimia caede atque cupidine ferri:</l>
<l n="355">“Absistamus,” ait, “nam lux inimica propinquat.</l>
<l>Poenarum exhaustum satis est, via facta per hostis.”</l>
<l>Multa virum solido argento perfecta relinquunt</l>
<l>armaque craterasque simul pulchrosque tapetas.</l>
<l>Euryalus phaleras Rhamnetis et aurea bullis</l>
<l n="360">cingula, Tiburti Remulo ditissimus olim</l>
<l>quae mittit dona hospitio cum iungeret absens</l>
<l>Caedicus, ille suo moriens dat habere nepoti,</l>
<l><del status="unremarkable">post mortem bello Rutuli pugnaque potiti</del></l>
<l>haec rapit atque umeris nequiquam fortibus aptat.</l>
<l n="365">Tum galeam Messapi habilem cristisque decoram</l>
<l>induit. Excedunt castris et tuta capessunt.</l>
<milestone ed="p" n="367" unit="card"/>
<l>Interea praemissi equites ex urbe Latina,</l>
<l>cetera dum legio campis instructa moratur,</l>
<l>ibant et Turno regi responsa ferebant,</l>
<l n="370">tercentum, scutati omnes, Volcente magistro.</l>
<l>Iamque propinquabant castris murosque subibant,</l>
<l>cum procul hos laevo flectentis limite cernunt</l>
<l>et galea Euryalum sublustri noctis in umbra</l>
<l>prodidit immemorem radiisque adversa refulsit.</l>
<l n="375">Haud temere est visum. Conclamat ab agmine Volcens</l>
<l>“State, viri. Quae causa viae? Quive estis in armis?</l>
<l>Quove tenetis iter?” Nihil illi tendere contra,</l>
<l>sed celerare fugam in silvas et fidere nocti.</l>
<l>Obiciunt equites sese ad divortia nota</l>
<l n="380">hinc atque hinc omnemque abitum custode coronant.</l>
<l>Silva fuit late dumis atque ilice nigra</l>
<l>horrida, quam densi complerant undique sentes;</l>
<l>rara per occultos lucebat semita calles.</l>
<l>Euryalum tenebrae ramorum onerosaque praeda</l>
<l n="385">impediunt fallitque timor regione viarum;</l>
<l>Nisus abit, iamque imprudens evaserat hostis</l>
<l>atque locos, qui post Albae de nomine dicti</l>
<l>Albani, tum rex stabula alta Latinus habebat,</l>
<l>ut stetit et frustra absentem respexit amicum.</l>
<l n="390">“Euryale infelix, qua te regione reliqui?</l>
<l>Quave sequar, rursus perplexum iter omne revolvens</l>
<l>fallacis silvae?” Simul et vestigia retro</l>
<l>observata legit dumisque silentibus errat.</l>
<l>Audit equos, audit strepitus et signa sequentum.</l>
<l n="395">Nec longum in medio tempus, cum clamor ad auris</l>
<l>pervenit ac videt Euryalum, quem iam manus omnis</l>
<l>fraude loci et noctis, subito turbante tumultu,</l>
<l>oppressum rapit et conantem plurima frustra.</l>
<l>Quid faciat? Qua vi iuvenem, quibus audeat armis</l>
<l n="400">eripere? An sese medios moriturus in enses</l>
<l>inferat et pulchram properet per volnera mortem?</l>
<l>Ocius adducto torquens hastile lacerto,</l>
<l>suspiciens altam Lunam sic voce precatur:</l>
<l>“Tu, dea, tu praesens nostro succurre labori,</l>
<l n="405">astrorum decus et nemorum Latonia custos</l>
<l>Siqua tuis umquam pro me pater Hyrtacus aris</l>
<l>dona tulit, siqua ipse meis venatibus auxi</l>
<l>suspendive tholo aut sacra ad fastigia fixi:</l>
<l>hunc sine me turbare globum et rege tela per auras.”</l>
<l n="410">Dixerat, et toto conixus corpore ferrum</l>
<l>conicit: hasta volans noctis diverberat umbras</l>
<l>et venit aversi in tergum Sulmonis ibique</l>
<l>frangitur ac fisso transit praecordia ligno.</l>
<l>Volvitur ille vomens calidum de pectore flumen</l>
<l n="415">frigidus et longis singultibus ilia pulsat.</l>
<l>Diversi circumspiciunt. Hoc acrior idem</l>
<l>ecce aliud summa telum librabat ab aure.</l>
<l>Dum trepidant, it hasta Tago per tempus utrumque</l>
<l>stridens traiectoque haesit tepefacta cerebro.</l>
<milestone ed="p" n="420" unit="card"/>
<l n="420">Saevit atrox Volcens nec teli conspicit usquam</l>
<l>auctorem nec quo se ardens inmittere possit.</l>
<l>“Tu tamen interea calido mihi sanguine poenas</l>
<l>persolves amborum,” inquit; simul ense recluso</l>
<l>ibat in Euryalum. Tum vero exterritus, amens</l>
<l n="425">conclamat Nisus, nec se celare tenebris</l>
<l>amplius aut tantum potuit perferre dolorem.</l>
<l>Me me, adsum qui feci, in me convertite ferrum,</l>
<l>O Rutuli, mea fraus omnis; nihil iste nec ausus</l>
<l>nec potuit, caelum hoc et conscia sidera testor,</l>
<l n="430">tantum infelicem nimium dilexit amicum.”</l>
<l>Talia dicta dabat; sed viribus ensis adactus</l>
<l>transabiit costas et candida pectora rumpit.</l>
<l>Volvitur Euryalus leto, pulchrosque per artus</l>
<l>it cruor, inque umeros cervix conlapsa recumbit:</l>
<l n="435">purpureus veluti cum flos succisus aratro</l>
<l>languescit moriens lassove papavera collo</l>
<l>demisere caput, pluvia cum forte gravantur.</l>
<l>At Nisus ruit in medios solumque per omnis</l>
<l>Volcentem petit in solo Volcente moratur.</l>
<l n="440">Quem circum glomerati hostes hinc comminus atque hinc</l>
<l>proturbant. Instat non setius ac rotat ensem</l>
<l>fulmineum, donec Rutuli clamantis in ore</l>
<l>condidit adverso et moriens animam abstulit hosti.</l>
<l>Tum super exanimum sese proiecit amicum</l>
<l n="445">confossus placidaque ibi demum morte quievit.</l>
<milestone ed="p" n="446" unit="card"/>
<l>Fortunati ambo! Siquid mea carmina possunt,</l>
<l>nulla dies umquam memori vos eximet aevo,</l>
<l>dum domus Aeneae Capitoli immobile saxum</l>
<l>accolet imperiumque pater Romanus habebit.</l>
<milestone ed="p" n="450" unit="card"/>
<l n="450">Victores praeda Rutuli spoliisque potiti</l>
<l>Volcentem exanimum flentes in castra ferebant.</l>
<l>Nec minor in castris luctus Rhamnete reperto</l>
<l>exsangui et primis una tot caede peremptis,</l>
<l>Serranoque Numaque. Ingens concursus ad ipsa</l>
<l n="455">corpora seminecisque viros tepidaque recentem</l>
<l>caede locum et plenos spumanti sanguine rivos.</l>
<l>Agnoscunt spolia inter se galeamque nitentem</l>
<l>Messapi et multo phaleras sudore receptas.</l>
<milestone ed="p" n="459" unit="card"/>
<l>Et iam prima novo spargebat lumine terras</l>
<l n="460">Tithoni croceum linquens Aurora cubile:</l>
<l>iam sole infuso, iam rebus luce retectis</l>
<l>Turnus in arma viros, armis circumdatus ipse,</l>
<l>suscitat, aeratasque acies in proelia cogit</l>
<l>quisque suas variisque acuunt rumoribus iras.</l>
<l n="465">Quin ipsa arrectis (visu miserabile) in hastis</l>
<l>praefigunt capita et multo clamore sequuntur</l>
<l>Euryali et Nisi.</l>
<l>Aeneadae duri murorum in parte sinistra</l>
<l>opposuere aciem, nam dextera cingitur amni,</l>
<l n="470">ingentisque tenent fossas et turribus altis</l>
<l>stant maesti; simul ora virum praefixa movebant,</l>
<l>nota nimis miseris atroque fluentia tabo.</l>
<milestone ed="p" n="473" unit="card"/>
<l>Interea pavidam volitans pennata per urbem</l>
<l>nuntia Fama ruit matrisque adlabitur auris</l>
<l n="475">Euryali. At subitus miserae calor ossa reliquit,</l>
<l>excussi manibus radii revolutaque pensa.</l>
<l>Evolat infelix et femineo ululatu,</l>
<l>scissa comam, muros amens atque agmina cursu</l>
<l>prima petit, non illa virum, non illa pericli</l>
<l n="480">telorumque memor; caelum dehinc questibus implet:</l>
<l>“Hunc ego te, Euryale, aspicio? Tune illa senectae</l>
<l>sera meae requies, potuisti linquere solam,</l>
<l>crudelis? Nec te, sub tanta pericula missum,</l>
<l>adfari extremum miserae data copia matri?</l>
<l n="485">Heu, terra ignota canibus data praeda Latinis</l>
<l>alitibusque iaces, nec te, tua funera mater</l>
<l>produxi pressive oculos aut volnera lavi,</l>
<l>veste tegens, tibi quam noctes festina diesque</l>
<l>urgebam et tela curas solabar anilis.</l>
<l n="490">Quo sequar, aut quae nunc artus avolsaque membra</l>
<l>et funus lacerum tellus habet? Hoc mihi de te,</l>
<l>nate, refers? Hoc sum terraque marique secuta?</l>
<l>Figite me, siqua est pietas, in me omnia tela</l>
<l>conicite, o Rutuli, me primam absumite ferro:</l>
<l n="495">aut tu, magne pater divom, miserere tuoque</l>
<l>invisum hoc detrude caput sub Tartara telo,</l>
<l>quando aliter nequeo crudelem abrumpere vitam.”</l>
<l>Hoc fletu concussi animi, maestusque per omnis</l>
<l>it gemitus: torpent infractae ad proelia vires.</l>
<l n="500">Illam incendentem luctus Idaeus et Actor</l>
<l>Illionei monitu et multum lacrimantis Iuli</l>
<l>corripiunt interque manus sub tecta reponunt.</l>
<milestone ed="p" n="503" unit="card"/>
<l>At tuba terribilem sonitum procul aere canoro</l>
<l>increpuit; sequitur clamor caelumque remugit.</l>
<l n="505">Adcelerant acta pariter testudine Volsci</l>
<l>et fossas implere parant ac vellere vallum.</l>
<l>Quaerunt pars aditum et scalis ascendere muros,</l>
<l>qua rara est acies interlucetque corona</l>
<l>non tam spissa viris. Telorum effundere contra</l>
<l n="510">omne genus Teucri ac duris detrudere contis,</l>
<l>adsueti longo muros defendere bello.</l>
<l>Saxa quoque infesto volvebant pondere, siqua</l>
<l>possent tectam aciem perrumpere: cum tamen omnis</l>
<l>ferre iuvat subter densa testudine casus;</l>
<l n="515">nec iam sufficiunt. Nam qua globus imminet ingens,</l>
<l>immanem Teucri molem volvuntque ruuntque,</l>
<l>quae stravit Rutulos late armorumque resolvit</l>
<l>tegmina. Nec curant caeco contendere Marte</l>
<l>amplius audaces Rutuli, sed pellere vallo</l>
<l n="520">missilibus certant.</l>
<l>Parte alia horrendus visu quassabat Etruscam</l>
<l>pinum et fumiferos infert Mezentius ignis;</l>
<l>at Messapus equum domitor, Neptunia proles,</l>
<l>rescindit vallum et scalas in moenia poscit.</l>
<milestone ed="p" n="525" unit="card"/>
<l n="525">Vos, o Calliope, precor, adspirate canenti,</l>
<l>quas ibi tum ferro strages, quae funera Turnus</l>
<l>ediderit, quem quisque virum demiserit Orco;</l>
<l>et mecum ingentis oras evolvite belli,</l>
<l><del status="unremarkable">et meministis enim, divae, et memorare potestis.</del></l>
<milestone ed="p" n="530" unit="card"/>
<l n="530">Turris erat vasto suspectu et pontibus altis,</l>
<l>opportuna loco, summis quam viribus omnes</l>
<l>expugnare Itali summaque evertere opum vi</l>
<l>certabant, Troes contra defendere saxis</l>
<l>perque cavas densi tela intorquere fenestras.</l>
<l n="535">Princeps ardentem coniecit lampada Turnus</l>
<l>et flammam adfixit lateri, quae plurima vento</l>
<l>corripuit tabulas et postibus haesit adesis.</l>
<l>Turbati trepidare intus frustraque malorum</l>
<l>velle fugam.  Dum se glomerant retroque residunt</l>
<l n="540">in partem, quae peste caret, tum pondere turris</l>
<l>procubuit subito et caelum tonat omne fragore.</l>
<l>Semineces ad terram, immani mole secuta,</l>
<l>confixique suis telis et pectora duro</l>
<l>transfossi ligno veniunt. Vix unus Helenor</l>
<l n="545">et Lycus elapsi. Quorum primaevus Helenor,</l>
<l>Maeonio regi quem serva Licymnia furtim</l>
<l>sustulerat vetitisque ad Troiam miserat armis,</l>
<l>ense levis nudo parmaque inglorius alba;</l>
<l>isque ubi se Turni media inter milia vidit,</l>
<l n="550">hinc acies atque hinc acies adstare Latinas:</l>
<l>ut fera, quae densa venantum saepta corona</l>
<l>contra tela furit seseque haud nescia morti</l>
<l>inicit et saltu supra venabula fertur,</l>
<l>haud aliter iuvenis medios moriturus in hostis</l>
<l n="555">inruit et, qua tela videt densissima, tendit.</l>
<l>At pedibus longe melior Lycus inter et hostis</l>
<l>inter et arma fuga muros tenet altaque certat</l>
<l>prendere tecta manu sociumque attingere dextras.</l>
<l>Quem Turnus, pariter cursu teloque secutus,</l>
<l n="560">increpat his victor: “Nostrasne evadere, demens,</l>
<l>sperasti te posse manus?” Simul adripit ipsum</l>
<l>pendentem et magna muri cum parte revellit.</l>
<l>Qualis ubi aut leporem aut candenti corpore cycnum</l>
<l>sustulit alta petens pedibus Iovis armiger uncis</l>
<l n="565">quaesitum aut matri multis balatibus agnum</l>
<l>Martius a stabulis rapuit lupus. Undique clamor</l>
<l>tollitur: invadunt et fossas agere complent;</l>
<l>ardentis taedas alii ad fastigia iactant.</l>
<l>Ilioneus saxo atque ingenti fragmine montis</l>
<l n="570">Lucetium portae subeuntem ignisque ferentem,</l>
<l>Emathiona Liger, Corynaeum sternit Asilas,</l>
<l>hic iaculo bonus, hic longe fallente sagitta,</l>
<l>Ortygium Caeneus, victorem Caenea Turnus,</l>
<l>Turnus Ityn Cloniumque, Dioxippum Promolumque</l>
<l n="575">et Sagarim et summis stantem pro turribus Idan,</l>
<l>Privernum Capys. Hunc primo levis hasta Themillae</l>
<l>strinxerat: ille manum proiecto tegmine demens</l>
<l>ad volnus tulit; ergo alis adlapsa sagitta</l>
<l>et laevo infixa est lateri manus abditaque intus</l>
<l n="580">spiramenta animae letali volnere rupit.</l>
<l>Stabat in egregiis Arcentis filius armis,</l>
<l>pictus acu chlamydem et ferrugine clarus Hibera,</l>
<l>insignis facie, genitor quem miserat Arcens,</l>
<l>eductum Matris luco Symaethia circum</l>
<l n="585">flumina, pinguis ubi et placabilis ara Palici:</l>
<l>stridentem fundam positis Mezentius hastis</l>
<l>ipse ter adducta circum caput egit habena</l>
<l>et media adversi liquefacto tempora plumbo</l>
<l>diffidit ac multa porrectum extendit harena.</l>
<milestone ed="p" n="590" unit="card"/>
<l n="590">Tum primum bello celerem intendisse sagittam</l>
<l>dicitur ante feras solitus terrere fugaces</l>
<l>Ascanius fortemque manu fudisse Numanum,</l>
<l>cui Remulo cognomen erat, Turnique minorem</l>
<l>germanam nuper thalamo sociatus habebat.</l>
<l n="595">Is primam ante aciem digna atque indigna relatu</l>
<l>vociferans tumidusque novo praecordia regno</l>
<l>ibat et ingentem sese clamore ferebat:</l>
<l>“Non pudet obsidione iterum valloque teneri,</l>
<l>bis capti Phryges, et morti praetendere muros?</l>
<l n="600">En qui nostra sibi bello conubia poscunt!</l>
<l>Quis deus Italiam, quae vos dementia adegit</l>
<l>Non hic Atridae nec fandi fictor Ulixes:</l>
<l>durum a stirpe genus natos ad flumina primum</l>
<l>deferimus saevoque gelu duramus et undis,</l>
<l n="605">venatu invigilant pueri silvasque fatigant,</l>
<l>flectere ludus equos et spicula tendere cornu.</l>
<l>At patiens operum parvoque adsueta iuventus</l>
<l>aut rastris terram domat aut quatit oppida bello.</l>
<l>Omne aevum ferro teritur, versaque iuvencum</l>
<l n="610">terga fatigamus hasta; nec tarda senectus</l>
<l>debilitat vires animi mutatque vigorem:</l>
<l>canitiem galea premimus, semperque recentis</l>
<l>comportare iuvat praedas et vivere rapto.</l>
<l>Vobis picta croco et fulgenti murice vestis,</l>
<l n="615">desidiae cordi, iuvat indulgere choreis,</l>
<l>et tunicae manicas et habent redimicula mitrae.</l>
<l>O vere Phrygiae, neque enim Phryges, ite per alta</l>
<l>Dindyma ubi adsuetis biforem dat tibia cantum!</l>
<l>Tympana vos buxusque vocat Berecyntia Matris</l>
<l n="620">Idaeae sinite arma viris et cedite ferro.”</l>
<milestone ed="p" n="621" unit="card"/>
<l>Talia iactantem dictis ac dira canentem</l>
<l>non tulit Ascanius nervoque obversus equino</l>
<l>contendit telum diversaque bracchia ducens</l>
<l>constitit, ante Iovem supplex per vota precatus:</l>
<l n="625">“Iuppiter omnipotens, audacibus adnue coeptis.</l>
<l>Ipse tibi ad tua templa feram sollemnia dona</l>
<l>et statuam ante aras aurata fronte iuvencum</l>
<l>candentem pariterque caput cum matre ferentem,</l>
<l>iam cornu petat et pedibus qui spargat harenam.”</l>
<l n="630">Audiit et caeli Genitor de parte serena</l>
<l>intonuit laevum, sonat una fatifer arcus:</l>
<l>effugit horrendum stridens adducta sagitta</l>
<l>perque caput Remuli venit et cava tempora ferro</l>
<l>traicit. “I, verbis virtutem inlude superbis!</l>
<l n="635">His capti Phryges haec Rutulis responsa remittunt.”</l>
<l>Hoc tantum Ascanius. Teucri clamore sequuntur</l>
<l>laetitiaque fremunt animosque ad sidera tollunt.</l>
<milestone ed="p" n="638" unit="card"/>
<l>Aetheria tum forte plaga crinitus Apollo</l>
<l>desuper Ausonias acies urbemque videbat,</l>
<l n="640">nube sedens, atque his victorem adfatur Iulum:</l>
<l>“Macte nova virtute, puer: sic itur ad astra,</l>
<l>dis genite et geniture deos. Iure omnia Bella</l>
<l>gente sub Assaraci fato ventura resident,</l>
<l>nec te Troia capit.” Simul haec effatus ab alto</l>
<l n="645">aethere se misit, spirantis dimovet auras</l>
<l>Ascaniumque petit. Forma tum vertitur oris</l>
<l>antiquum in Buten; hic Dardanio Anchisae</l>
<l>armiger ante fuit fidusque ad limina custos,</l>
<l>tum comitem Ascanio pater addidit. Ibat Apollo</l>
<l n="650">omnia longaevo similis, vocemque coloremque</l>
<l>et crinis albos et saeva sonoribus arma,</l>
<l>atque his ardentem dictis adfatur Iulum:</l>
<l>“Sit satis, Aenide, telis impune Numanum</l>
<l>oppetiisse tuis; primam hanc tibi magnus, Apollo</l>
<l n="655">concedit laudem et paribus non invidet armis:</l>
<l>cetera parce, puer, bello.” Sic orsus Apollo</l>
<l>mortalis medio aspectus sermone reliquit</l>
<l>et procul in tenuem ex oculis evanuit auram.</l>
<l>Agnovere deum proceres divinaque tela</l>
<l n="660">Dardanidae pharetramque fuga sensere sonantem.</l>
<l>Ergo avidum pugnae dictis ac numine Phoebi</l>
<l>Ascanium prohibent, ipsi in certamina rursus</l>
<l>succedunt animasque in aperta pericula mittunt.</l>
<l>It clamor totis per propugnacula muris,</l>
<l n="665">intendunt acris arcus amentaque torquent.</l>
<l>Sternitur omne solum telis, tum scuta cavaeque</l>
<l>dant sonitum flictu galeae, pugna aspera surgit:</l>
<l>quantus ab occasu veniens pluvialibus Haedis</l>
<l>verberat imber humum, quam multa grandine nimbi</l>
<l n="670">in vada praecipitant, cum Iuppiter horridus austris</l>
<l>torquet aquosam hiemem et caelo cava nubila rumpit.</l>
<milestone ed="p" n="672" unit="card"/>
<l>Pandarus et Bitias, Idaeo Alcanore creti,</l>
<l>quos Iovis eduxit luco silvestris Iaera</l>
<l>abietibus iuvenes patriis et montibus aequos,</l>
<l n="675">portam, quae ducis imperio commissa, recludunt,</l>
<l>freti animis, ultroque invitant moenibus hostem.</l>
<l>Ipsi intus dextra ac laeva pro turribus adstant,</l>
<l>armati ferro et cristis capita alta corusci:</l>
<l>quales aëriae liquentia flumina circum,</l>
<l n="680">sive Padi ripis Athesim seu propter amoenum,</l>
<l>consurgunt geminae quercus intonsaque caelo</l>
<l>attollunt capita et sublimi vertice nutant.</l>
<l>inrumpunt aditus Rutuli ut videre patentis</l>
<l>continuo Quercens et pulcher Aquiculus armis</l>
<l n="685">et praeceps animi Tmarus et Mavortius Haemon</l>
<l>agminibus totis: at versi terga dedere</l>
<l>aut ipso portae posuere in limine vitam.</l>
<l>Tum magis increscunt animis discordibus irae;</l>
<l>et iam collecti Troes glomerantur eodem</l>
<l n="690">et conferre manum et procurrere longius audent.</l>
<milestone ed="p" n="691" unit="card"/>
<l>Ductori Turno diversa in parte furenti</l>
<l>turbantique viros perfertur nuntius, hostem</l>
<l>fervere caede nova et portas praebere patentis.</l>
<l>Deserit inceptum atque immani concitus ira</l>
<l n="695">Dardaniam ruit ad portam fratresque superbos.</l>
<l>Et primum Antiphaten, is enim se primus agebat,</l>
<l>Thebana de matre nothum Sarpedonis alti,</l>
<l>coniecto sternit iaculo; volat Itala cornus</l>
<l>aëra per tenerum stomachoque infixa sub altum</l>
<l n="700">pectus abit: reddit specus atri volneris undam</l>
<l>spumantem, et fixo ferrum in pulmone tepescit.</l>
<l>Tum Meropem atque Erymanta manu, tum sternit Aphidnum,</l>
<l>tum Bitian ardentem oculis animisque frementem</l>
<l>non iaculo, neque enim iaculo vitam ille dedisset,</l>
<l n="705">sed magnum stridens contorta phalarica venit,</l>
<l>fulminis acta modo, quam nec duo taurea terga</l>
<l>nec duplici squama lorica fidelis et auro</l>
<l>sustinuit: conlapsa ruunt immania membra.</l>
<l>Dat tellus gemitum, et clipeum super intonat ingens.</l>
<l n="710">Talis in Euboico Baiarum litore quondam</l>
<l>saxea pila cadit, magnis quam molibus ante</l>
<l>constructam ponto iaciunt; sic illa ruinam</l>
<l>prona trahit penitusque vadis inlisa recumbit:</l>
<l>miscent se maria, et nigrae attolluntur harenae;</l>
<l n="715">tum sonitu Prochyta alta tremit durumque cubile</l>
<l>Inarime Iovis imperiis imposta Typhoeo.</l>
<milestone ed="p" n="717" unit="card"/>
<l>Hic Mars armipotens animum viresque Latinis</l>
<l>addidit et stimulos acris sub pectore vertit</l>
<l>immisitque Fugam Teucris atrumque Timorem.</l>
<l n="720">Undique conveniunt, quoniam data copia pugnae</l>
<l>bellatorque animo deus incidit.</l>
<l>Pandarus ut fuso germanum corpore cernit</l>
<l>et quo sit fortuna loco, qui casus agat res,</l>
<l>portam vi magna converso cardine torquet,</l>
<l n="725">obnixus latis umeris, multosque suorum</l>
<l>moenibus exclusos duro in certamine linquit;</l>
<l>ast alios secum includit recipitque ruentis,</l>
<l>demens, qui Rutulum in medio non agmine regem</l>
<l>viderit inrumpentem ultroque incluserit urbi,</l>
<l n="730">immanem veluti pecora inter inertia tigrim</l>
<l>Continuo nova lux oculis effulsit, et arma</l>
<l>horrendum sonuere; tremunt in vertice cristae</l>
<l>sanguineae, clipeoque micantia fulmina mittit:</l>
<l>agnoscunt faciem invisam atque immania membra</l>
<l n="735">turbati subito Aeneadae. Tum Pandarus ingens</l>
<l>emicat et mortis fraternae fervidus ira</l>
<l>effatur: “Non haec dotalis regia Amatae,</l>
<l>nec muris cohibet patriis media Ardea Turnum.</l>
<l>Castra inimica vides; nulla hinc exire potestas.”</l>
<l n="740">Olli subridens sedato pectore Turnus:</l>
<l>“Incipe, siqua animo virtus, et consere dextram:</l>
<l>hic etiam inventum Priamo narrabis Achillem.”</l>
<l>Dixerat. Ille rudem nodis et cortice crudo</l>
<l>intorquet summis adnixus viribus hastam:</l>
<l n="745">excepere aurae volnus; Saturnia Iuno</l>
<l>detorsit veniens, portaeque infigitur hasta.</l>
<l>“At non hoc telum, mea quod vi dextera versat,</l>
<l>effugies; neque enim is teli nec volneris auctor.”</l>
<l>Sic ait et sublatum alte consurgit in ensem</l>
<l n="750">et mediam ferro gemina inter tempora frontem</l>
<l>dividit inpubesque immani volnere malas.</l>
<l>Fit sonus, ingenti concussa est pondere tellus:</l>
<l>conlapsos artus atque arma cruenta cerebro</l>
<l>sternit humi moriens, atque illi partibus aequis</l>
<l n="755">huc caput atque illuc umero ex utroque pependit.</l>
<milestone ed="p" n="756" unit="card"/>
<l>Diffugiunt versi trepida formidine Troes:</l>
<l>et si continuo victorem ea cura subisset,</l>
<l>rumpere claustra manu sociosque immittere portis,</l>
<l>ultimus ille dies bello gentique fuisset;</l>
<l n="760">sed furor ardentem caedisque insana cupido</l>
<l>egit in adversos.</l>
<l>Principio Phalerim et succiso poplite Gygen</l>
<l>excipit; hinc raptas fugientibus ingerit hastas</l>
<l>in tergum, Iuno vires animumque ministrat;</l>
<l n="765">addit Halym comitem et confixa Phegea parma,</l>
<l>ignaros deinde in muris Martemque cientis</l>
<l>Alcandrumque Haliumque Noemonaque Prytanimque.</l>
<l>Lyncea tendentem contra sociosque vocantem</l>
<l>vibranti gladio conixus ab aggere dexter</l>
<l n="770">occupat; huic uno desectum comminus ictu</l>
<l>cum galea longe iacuit caput. Inde ferarum</l>
<l>vastatorem Amycum, quo non felicior alter</l>
<l>ungere tela manu ferrumque armare veneno,</l>
<l>et Clytium Aeoliden et amicum Crethea Musis,</l>
<l n="775">Crethea Musarum comitem, cui carmina semper</l>
<l>et citharae cordi numerosque intendere nervis.</l>
<l><del status="unremarkable">Semper equos atque arma virum pugnasque canebat.</del></l>
<milestone ed="p" n="778" unit="card"/>
<l>Tandem ductores audita caede suorum</l>
<l>conveniunt Teucri, Mnestheus acerque Serestus,</l>
<l n="780">palantisque vident socios hostemque receptum.</l>
<l>Et Mnestheus: “Quo deinde fugam, quo tenditis?” inquit.</l>
<l>“Quos alios muros, quae iam ultra moenia habetis?</l>
<l>Unus homo et vestris, o cives, undique saeptus</l>
<l>aggeribus tantas strages inpune per urbem</l>
<l n="785">ediderit, iuvenum primos tot miserit Orco?</l>
<l>Non infelicis patriae veterumque deorum</l>
<l>et magni Aeneae, segnes, miseretque pudetque?”</l>
<l>Talibus accensi firmantur et agmine denso</l>
<l>consistunt. Turnus paulatim excedere pugna</l>
<l n="790">et fluvium petere ac partem, quae cingitur unda</l>
<l>acrius hoc Teucri clamore incumbere magno</l>
<l>et glomerare manum. Ceu saevum turba leonem</l>
<l>cum telis premit infensis, at territus ille,</l>
<l>asper, acerba tuens, retro redit, et neque terga</l>
<l n="795">ira dare aut virtus patitur, nec tendere contra</l>
<l>ille quidem hoc cupiens potis est per tela virosque:</l>
<l>haud aliter retro dubius vestigia Turnus</l>
<l>improperata refert, et mens exaestuat ira.</l>
<l>Quin etiam bis tum medios invaserat hostis,</l>
<l n="800">bis confusa fuga per muros agmina vertit;</l>
<l>sed manus e castris propere coit omnis in unum,</l>
<l>nec contra vires audet Saturnia Iuno</l>
<l>sufficere, aëriam caelo nam Iuppiter Irim</l>
<l>demisit germanae haud mollia iussa ferentem,</l>
<l n="805">ni Turnus cedat Teucrorum moenibus altis.</l>
<l>Ergo nec clipeo iuvenis subsistere tantum</l>
<l>dextra valet: iniectis sic undique telis</l>
<l>obruitur. Strepit adsiduo cava tempora circum</l>
<l>tinnitu galea, et saxis solida aera fatiscunt,</l>
<l n="810">discussaeque iubae capiti, nec sufficit umbo</l>
<l>ictibus: ingeminant hastis et Troes et ipse</l>
<l>fulmineus Mnestheus. Tum toto corpore sudor</l>
<l>liquitur et piceum, nec respirare potestas,</l>
<l>flumen agit; fessos quatit aeger anhelitus artus.</l>
<l n="815">Tum demum praeceps saltu sese omnibus armis</l>
<l>in fluvium dedit: ille suo cum gurgite flavo</l>
<l>accepit venientem ac mollibus extulit undis</l>
<l>et laetum sociis abluta caede remisit.</l></div1></body></text></TEI.2>